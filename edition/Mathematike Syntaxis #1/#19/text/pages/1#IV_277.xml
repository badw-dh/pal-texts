<section class="txtsrc"><p class="flush"><a class="linea txt" id="IV_277_1"></a>μάτων παρέλθοι, διαψευσθήσεται παντάπασιν τῆς ἐπι<a class="linea txt" id="IV_277_2"></a>ζητουμένης καταλήψεως, καὶ ὅτι δυσπόριστός ἐστιν
<a class="linea txt" id="IV_277_3"></a>τοῖς διορατικῶς ποιουμένοις τὴν τῶν τοιούτων τηρή<a class="linea txt" id="IV_277_4"></a>σεων ἐκλογὴν ἡ πρὸς τὸ ἀκριβὲς πάντων τῶν ὀφει<a class="linea txt" id="IV_277_5"></a>λόντων αὐταῖς ὑπάρχειν ἀνταπόδοσις.
<a class="linea txt" id="IV_277_6"></a>τῶν γοῦν ἐκτεθειμένων περιοδικῶν ἀποκαταστά<a class="linea txt" id="IV_277_7"></a>σεων κατὰ τοὺς ὑπὸ τοῦ Ἱππάρχου γεγενημένους ἐπι<a class="linea txt" id="IV_277_8"></a>λογισμοὺς ἡ μὲν τῶν μηνῶν, ὡς ἔφαμεν, ὑγιῶς, ὡς
<a class="linea txt" id="IV_277_9"></a>μάλιστα ἐνῆν, ἐπιλελογισμένη οὐδενὶ αἰσθητῷ φαί<a class="linea txt" id="IV_277_10"></a>νεται διεψευσμένη τῆς ἀληθείας, ἡ δὲ τῆς ἀνωμαλίας
<a class="linea txt" id="IV_277_11"></a>καὶ τοῦ πλάτους ἀξιολόγῳ τινὶ διημαρτημένη, ὥστε καὶ
<a class="linea txt" id="IV_277_12"></a>ἡμῖν εὐσύνοπτον γεγονέναι ἐκ τῶν εἰς τὴν τοιαύτην
<a class="linea txt" id="IV_277_13"></a>διάκρισιν κατὰ τὸ ἁπλούστερον καὶ εὐποριστότερον
<a class="linea txt" id="IV_277_14"></a>παρειλημμένων ἐφόδων, ἃς εὐθὺς ἀποδείξομεν ἅμα τῇ
<a class="linea txt" id="IV_277_15"></a>πηλικότητι τῆς σεληνιακῆς ἀνωμαλίας προεκτεθειμένοι
<a class="linea txt" id="IV_277_16"></a>πρῶτον διὰ τὸ πρὸς τὰ ἑξῆς εὔχρηστον τὰ κατὰ
<a class="linea txt" id="IV_277_17"></a>μέρος γινόμενα μέσα κινήματα μήκους τε καὶ ἀνω<a class="linea txt" id="IV_277_18"></a>μαλίας καὶ πλάτους ἀκολούθως τοῖς προκειμένοις
<a class="linea txt" id="IV_277_19"></a>τῶν περιοδικῶν κινήσεων ἀποκαταστατικοῖς χρόνοις
<a class="linea txt" id="IV_277_20"></a>καὶ τὰ ἐκ τῆς ἁποδειχθησομένης αὐτῶν διορθώσεως
<a class="linea txt" id="IV_277_21"></a>ἐπισυναγόμενα.</p>
<h3 id="IV.3"><a class="local" href="#IV.3" title="anchor"></a></h3></section>