<section class="txtsrc"><p><a class="linea txt" id="III_202_1"></a>προσθήκης, φανερὸν ἡμῖν γέγονεν καὶ διʼ ὧν ὁ Ἵππαρ<a class="linea txt" id="III_202_2"></a>χος ἀπέδειξεν, πόσῳ δὲ ἐλάσσων ἐστίν, ἀσφαλέστατα
<a class="linea txt" id="III_202_3"></a>μὲν οὐχ οἷον τʼ ἂν γένοιτο λαβεῖν τῆς τε τοῦ δʹ παρ<a class="linea txt" id="III_202_4"></a>αυξήσεως ἐπὶ πλείονα ἔτη πρὸς αἴσθησιν ἀπαραλλάκτου
<a class="linea txt" id="III_202_5"></a>μενούσης διὰ τὸ ἐλάχιστον τῆς διαφορᾶς καὶ διὰ τοῦτο
<a class="linea txt" id="III_202_6"></a>κατὰ τὴν διὰ μακροτέρου χρόνου σύγκρισιν δυναμένης
<a class="linea txt" id="III_202_7"></a>τῆς εὑρισκομένης τῶν ἡμερῶν ἐπουσίας, ἣν δεῖ τοῖς
<a class="linea txt" id="III_202_8"></a>μεταξὺ τῆς διαστάσεως ἔτεσιν ἐπιμερίζειν, καὶ ἐν
<a class="linea txt" id="III_202_9"></a>πλείοσι καὶ ἐν ἐλάττοσιν ἐνιαυτοῖς τῆς αὐτῆς θεωρεῖσθαι·
<a class="linea txt" id="III_202_10"></a>λαμβάνοιτο δʼ ἂν ἔγγιστα ἀκριβῶς ἡ τοιαύτη ἀπο<a class="linea txt" id="III_202_11"></a>κατάστασις, ὅσῳ ἂν ὁ μεταξὺ τῶν συγκρινομένων τηρή<a class="linea txt" id="III_202_12"></a>σεων χρόνος πλείων εὑρίσκηται. καὶ οὐ μόνον ἐπὶ
<a class="linea txt" id="III_202_13"></a>ταύτης τὸ τοιοῦτον συμβέβηκεν, ἀλλὰ καὶ ἐπὶ πασῶν
<a class="linea txt" id="III_202_14"></a>τῶν περιοδικῶν ἀποκαταστάσεων· τὸ γὰρ παρὰ τὴν
<a class="linea txt" id="III_202_15"></a>αὐτῶν τῶν τηρήσεων ἀσθένειαν, κἂν ἀκριβῶς μεθοδεύ<a class="linea txt" id="III_202_16"></a>ωνται, γινόμενον διάψευσμα βραχὺ καὶ τὸ αὐτὸ ἔγγιστα
<a class="linea txt" id="III_202_17"></a>ὑπάρχον ὡς πρὸς τὴν παρʼ αὐτὰ αἴσθησιν ἐπί τε τῶν
<a class="linea txt" id="III_202_18"></a>διὰ μακροῦ καὶ ἐπὶ τῶν διʼ ὀλίγου χρόνου φαινομέ<a class="linea txt" id="III_202_19"></a>νων εἰς ἐλάττονα μὲν ἐπιμεριζόμενον ἔτη μεῖζον ποιεῖ
<a class="linea txt" id="III_202_20"></a>τὸ ἐνιαύσιον ἁμάρτημα καὶ τὸ ἐκ τούτου κατὰ τὸν
<a class="linea txt" id="III_202_21"></a>μακρότερον χρόνον ἐπισυναγόμενον, εἰς πλείονα δὲ
<a class="linea txt" id="III_202_22"></a>ἔλασσον.
<a class="linea txt" id="III_202_23"></a>ὅθεν αὔταρκες προσήκει νομίζειν, ἐάν, ὅσον ὁ
<a class="linea txt" id="III_202_24"></a>μεταξὺ χρόνος ἡμῶν τε καὶ ὧν γε ἔχομεν παλαιῶν
</p></section>