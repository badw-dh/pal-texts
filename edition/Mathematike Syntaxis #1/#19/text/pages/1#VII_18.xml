<section class="txtsrc"><p class="flush"><a class="linea txt" id="VII_18_1"></a>διστάζει δʼ ὅμως ἔτι, καθάπερ καὶ αὐτός φησιν, διὰ τὸ
<a class="linea txt" id="VII_18_2"></a>μήτε τὰς τηρήσεις τῶν περὶ τὸν Τιμόχαριν ἀξιοπί<a class="linea txt" id="VII_18_3"></a>στους εἶναι πάνυ ὁλοσχερῶς εἰλημμένας μήτε τὴν ἐν
<a class="linea txt" id="VII_18_4"></a>τῷ μεταξὺ χρόνῳ διαφορὰν ἱκανὴν ἤδη γεγονέναι πρὸς
<a class="linea txt" id="VII_18_5"></a>βεβαίαν κατάληψιν. ἡμεῖς μέντοι καὶ κατὰ τὸν ἔτι
<a class="linea txt" id="VII_18_6"></a>πλείω χρόνον τετηρημένον εὑρίσκοντες τὸ τοιοῦτο καὶ
<a class="linea txt" id="VII_18_7"></a>κατὰ πάντων σχεδὸν τῶν ἀπλανῶν βεβαιοτέραν εἰκότως
<a class="linea txt" id="VII_18_8"></a>ἂν ἤδη νομίζοιμεν τὴν περὶ τοὺς τοῦ λοξοῦ πόλους
<a class="linea txt" id="VII_18_9"></a>γινομένην αὐτῶν κίνησιν· τὰς μὲν γὰρ πρὸς τὸν
<a class="linea txt" id="VII_18_10"></a>διὰ μέσων τῶν ζῳδίων ἑκάστου κατὰ πλάτος ἀποστάσεις
<a class="linea txt" id="VII_18_11"></a>τηροῦντες ὡς ἐπὶ τοῦ διὰ τῶν πόλων αὐτοῦ γραφο<a class="linea txt" id="VII_18_12"></a>μένου μεγίστου κύκλου σχεδὸν τὰς αὐτὰς εὑρίσκομεν περι<a class="linea txt" id="VII_18_13"></a>εχομένας ταῖς κατὰ τὸν Ἵππαρχον ἀναγεγραμμέναις καὶ
<a class="linea txt" id="VII_18_14"></a>συναγομέναις ἢ τὸ ἐλάχιστόν γε καὶ ὅσον ἂν παρʼ αὐ<a class="linea txt" id="VII_18_15"></a>τὰς τὰς τηρήσεις ἐνδέχοιτο παρορᾶσθαι διαφωνούσας, ἐπὶ
<a class="linea txt" id="VII_18_16"></a>δὲ τῶν πρὸς τὸν ἰσημερινὸν ὡς ἐπὶ τοῦ διὰ τῶν πόλων
<a class="linea txt" id="VII_18_17"></a>αὐτοῦ γραφομένου μεγίστου κύκλου τηρουμένων διαστά<a class="linea txt" id="VII_18_18"></a>σεων οὔτε τὰς ὑφʼ ἡμῶν καταλαμβανομένας συμφώνους
<a class="linea txt" id="VII_18_19"></a>ταῖς ὑπὸ τοῦ Ἱππάρχου κατὰ τὸν αὐτὸν τρόπον ἀνα<a class="linea txt" id="VII_18_20"></a>γεγραμμέναις οὔτε ταύτας ταῖς ἔτι πρότερον ὑπὸ τῶν
<a class="linea txt" id="VII_18_21"></a>περὶ τὸν Τιμόχαριν, ἀλλὰ καὶ ἐξ αὐτῶν τούτων
<a class="linea txt" id="VII_18_22"></a>συνισταμένην ἔτι μᾶλλον τὴν πρὸς τὸν διὰ μέσων τῶν
<a class="linea txt" id="VII_18_23"></a>ζῳδίων κύκλον αὐτῶν τοῦ πλάτους ταυτότητα, βορειο<a class="linea txt" id="VII_18_24"></a>τέρων μὲν εὑρισκομένων αἰεὶ τῆς παλαιοτέρας πρὸς
<a class="linea txt" id="VII_18_25"></a>τὸν ἰσημερινὸν διαστάσεως τῶν ἐν τῷ ἀπὸ χειμερινῆς
</p></section>