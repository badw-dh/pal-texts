<section class="txtsrc"><p><a class="linea txt" id="V_402_1"></a>πρὸς ἃ ἡ γῆ σημείου λόγον ἔχει, οὐδὲ τὸν τοῦ ἀποστή<a class="linea txt" id="V_402_2"></a>ματος λόγον δηλονότι δυνατὸν ἂν γένοιτο λαβεῖν, ἐπὶ
<a class="linea txt" id="V_402_3"></a>δὲ τῶν παραλλασσόντων, ὥσπερ ἐπὶ τῆς σελήνης,
<a class="linea txt" id="V_402_4"></a>ἁρμόζοι ἂν μόνως τὸ διά τινος πρῶτον δοθείσης
<a class="linea txt" id="V_402_5"></a>παραλλάξεως τὸν τοῦ ἀποστήματος λόγον εὑρεῖν διὰ
<a class="linea txt" id="V_402_6"></a>τὸ τοιαύτην μέν τινα παραλλακτικὴν τήρησιν καὶ καθʼ
<a class="linea txt" id="V_402_7"></a>ἑαυτὴν δύνασθαι καταληφθῆναι, τὴν δὲ τοῦ ἀποστή<a class="linea txt" id="V_402_8"></a>ματος πηλικότητα μηδαμῶς. ὁ μὲν οὖν Ἵππαρχος
<a class="linea txt" id="V_402_9"></a>ἀπὸ τοῦ ἡλίου μάλιστα τὴν τοιαύτην ἐξέτασιν πεποί<a class="linea txt" id="V_402_10"></a>ηται· ἐπειδὴ γὰρ ἀπό τινων ἄλλων περὶ τὸν ἥλιον
<a class="linea txt" id="V_402_11"></a>καὶ τὴν σελήνην συμβεβηκότων, ὑπὲρ ὧν ἐν τοῖς ἑξῆς
<a class="linea txt" id="V_402_12"></a>ποιησόμεθα τὸν λόγον, ἀκολουθεῖ τὸ τοῦ κατὰ τὸ
<a class="linea txt" id="V_402_13"></a>ἕτερον τῶν φώτων ἀποστήματος δοθέντος καὶ τὸ κατὰ
<a class="linea txt" id="V_402_14"></a>τὸ ἕτερον δίδοσθαι, πειρᾶται τὸ τοῦ ἡλίου καταστοχα<a class="linea txt" id="V_402_15"></a>ζόμενος οὕτω καὶ τὸ τῆς σελήνης ἀποδεικνύειν τὸ μὲν
<a class="linea txt" id="V_402_16"></a>πρῶτον ὑποτιθέμενος τὸν ἥλιον τὸ ἐλάχιστον αἰσθητὸν
<a class="linea txt" id="V_402_17"></a>μόνον παραλλάσσειν, ἵνα καὶ τὸ ἀπόστημα αὐτοῦ λάβῃ,
<a class="linea txt" id="V_402_18"></a>μετὰ δὲ ταῦτα καὶ διὰ τῆς ὑπʼ αὐτοῦ παρατιθεμένης
<a class="linea txt" id="V_402_19"></a>ἡλιακῆς ἐκλείψεως, ποτὲ μὲν ὡς μηδὲν αἰσθητόν, ποτὲ
<a class="linea txt" id="V_402_20"></a>δὲ καὶ ὡς ἱκανὸν τοῦ ἡλίου παραλλάσσοντος, ἔνθεν
<a class="linea txt" id="V_402_21"></a>αὐτῷ καὶ οἱ λόγοι τοῦ τῆς σελήνης ἀποστήματος διά<a class="linea txt" id="V_402_22"></a>φοροι καθʼ ἑκάστην τῶν ἐκτεθειμένων ὑποθέσεων κατε<a class="linea txt" id="V_402_23"></a>φαίνοντο δισταζομένου παντάπασιν τοῦ κατὰ τὸν ἥλιον
<a class="linea txt" id="V_402_24"></a>οὐ μόνον ἐν τῷ πόσον, ἀλλὰ καὶ εἰ ὅλως τι παραλλάσσει.</p>
<h3 id="V.12"><a href="#V.12" title="Link"></a></h3></section>