<section class="txtsrc"><p class="flush"><a class="linea txt" id="VII_13_1"></a>σημείου εἰς τὰ προηγούμενα ἐν μὲν τοῖς καθʼ ἑαυτὸν
<a class="linea txt" id="VII_13_2"></a>χρόνοις μοίρας <u class="num">ϛ</u>, ἐν δὲ τοῖς κατὰ Τιμόχαριν <u class="num">η</u> ἔγγιστα
<a class="linea txt" id="VII_13_3"></a>μοίρας· φησὶν γὰρ ἐπὶ πᾶσιν οὕτως· “Εἰ τοίνυν λόγου
<a class="linea txt" id="VII_13_4"></a>χάριν ὁ Στάχυς προηγεῖτο τοῦ φθινοπωρινοῦ σημείου
<a class="linea txt" id="VII_13_5"></a>κατὰ τὸ μῆκος τῶν ζῳδίων πρότερον μοίρας <u class="num">η</u>, νῦν
<a class="linea txt" id="VII_13_6"></a>δὲ προηγεῖται μοίρας <u class="num">ϛ</u>”, καὶ ὅσα δὴ τούτοις ἐπιλέγει·
<a class="linea txt" id="VII_13_7"></a>σχεδὸν δὲ καὶ ἐπὶ τῶν ἄλλων ἀπλανῶν, ὧν πεποίηται
<a class="linea txt" id="VII_13_8"></a>τὴν σύγκρισιν, τὴν τοσαύτην εἰς τὰ ἑπόμενα παραχώ<a class="linea txt" id="VII_13_9"></a>ρησιν ἀποδείκνυσι γεγενημένην. ἡμεῖς τε τὰ καθʼ ἑαυτοὺς
<a class="linea txt" id="VII_13_10"></a>φαινόμενα τῶν ἀπλανῶν διαστήματα πρὸς τὰ τροπικὰ
<a class="linea txt" id="VII_13_11"></a>καὶ ἰσημερινὰ σημεῖα παραβάλλοντες τοῖς ὑπὸ τοῦ Ἱπ<a class="linea txt" id="VII_13_12"></a>πάρχου τετηρημένοις τε καὶ ἀναγεγραμμένοις οὐδὲν
<a class="linea txt" id="VII_13_13"></a>ἧττον εὑρίσκομεν τὴν εἰς τὰ ἑπόμενα τοῦ διὰ μέσων
<a class="linea txt" id="VII_13_14"></a>παραχώρησιν αὐτῶν ἀναλόγως τῇ προκειμένῃ μεταβάσει
<a class="linea txt" id="VII_13_15"></a>γεγενημένην. πεποιήμεθα δὲ τὴν τοιαύτην ἐξέτασιν διὰ
<a class="linea txt" id="VII_13_16"></a>τοῦ προκατασκευασθέντος ἡμῖν ὀργάνου πρὸς τὰς παρατη<a class="linea txt" id="VII_13_17"></a>ρήσεις τῶν κατὰ μέρος τῆς σελήνης ἀπὸ τοῦ ἡλίου διαστά<a class="linea txt" id="VII_13_18"></a>σεων τὸν μὲν ἕτερον τῶν ἀστρολάβων κύκλον πρὸς τὴν
<a class="linea txt" id="VII_13_19"></a>καταλαμβανομένην ἐν τῇ τῆς τηρήσεως ὥρᾳ φαινομένην
<a class="linea txt" id="VII_13_20"></a>τῆς σελήνης πάροδον ἀποκαθίσταντες, τὸν δὲ ἕτερον
<a class="linea txt" id="VII_13_21"></a>πρὸς τὸν διοπτευόμενον ἀστέρα παραφέροντες, ὅπως
<a class="linea txt" id="VII_13_22"></a>ἂν ἥ τε σελήνη καὶ ὁ ἀστὴρ ἅμα κατὰ τῶν οἰκείων
<a class="linea txt" id="VII_13_23"></a>τόπων διοπτεύωνται, καὶ οὕτως ἐκ τῆς πρὸς τὴν
<a class="linea txt" id="VII_13_24"></a>σελήνην διαστάσεως καὶ τὴν ἑνὸς ἑκάστου τῶν λαμπρῶν
<a class="linea txt" id="VII_13_25"></a>ἀστέρων ἐποχὴν καταλαμβανόμενοι.
</p></section>