<section class="txtsrc"><p class="flush"><a class="linea txt" id="I_5_1"></a>τὰς μὲν πράξεις ἐν ταῖς αὐτῶν τῶν φαντασιῶν ἐπι<a class="linea txt" id="I_5_2"></a>βολαῖς ῥυθμίζειν, ὅπως μηδʼ ἐν τοῖς τυχοῦσιν ἐπι<a class="linea txt" id="I_5_3"></a>λανθανώμεθα τῆς πρὸς τὴν καλὴν καὶ εὔτακτον κατά<a class="linea txt" id="I_5_4"></a>στασιν ἐπισκέψεως, τῇ δὲ σχολῇ χαρίζεσθαι τὸ πλεῖστον
<a class="linea txt" id="I_5_5"></a>εἰς τὴν τῶν θεωρημάτων πολλῶν καὶ καλῶν ὄντων
<a class="linea txt" id="I_5_6"></a>διδασκαλίαν, ἐξαιρέτως δὲ εἰς τὴν τῶν ἰδίως καλου<a class="linea txt" id="I_5_7"></a>μένων μαθηματικῶν. καὶ γὰρ αὖ καὶ τὸ θεωρητικὸν
<a class="linea txt" id="I_5_8"></a>ὁ Ἀριστοτέλης πάνυ ἐμμελῶς εἰς τρία τὰ πρῶτα γένη
<a class="linea txt" id="I_5_9"></a>διαιρεῖ τό τε φυσικὸν καὶ τὸ μαθηματικὸν καὶ τὸ θεο<a class="linea txt" id="I_5_10"></a>λογικόν. πάντων γὰρ τῶν ὄντων τὴν ὕπαρξιν ἐχόντων
<a class="linea txt" id="I_5_11"></a>ἔκ τε ὕλης καὶ εἴδους καὶ κινήσεως χωρὶς μὲν ἑκάστου
<a class="linea txt" id="I_5_12"></a>τούτων κατὰ τὸ ὑποκείμενον θεωρεῖσθαι μὴ δυναμένου,
<a class="linea txt" id="I_5_13"></a>νοεῖσθαι δὲ μόνον, καὶ ἄνευ τῶν λοιπῶν, τὸ μὲν τῆς
<a class="linea txt" id="I_5_14"></a>τῶν ὅλων πρώτης κινήσεως πρῶτον αἴτιον, εἴ τις κατὰ
<a class="linea txt" id="I_5_15"></a>τὸ ἁπλοῦν ἐκλαμβάνοι, θεὸν ἀόρατον καὶ ἀκίνητον ἄν
<a class="linea txt" id="I_5_16"></a>ἡγήσαιτο καὶ τὸ τούτου ζητητικὸν εἶδος θεολογικὸν
<a class="linea txt" id="I_5_17"></a>ἄνω που περὶ τὰ μετεωρότατα τοῦ κόσμου τῆς τοιαύτης
<a class="linea txt" id="I_5_18"></a>ἐνεργείας νοηθείσης ἂν μόνον καὶ καθάπαξ κεχωρισμέ<a class="linea txt" id="I_5_19"></a>νης τῶν αἰσθητῶν οὐσιῶν· τὸ δὲ τῆς ὑλικῆς καὶ αἰεὶ
<a class="linea txt" id="I_5_20"></a>κινουμένης ποιότητος διερευνητικὸν εἶδος περί τε τὸ
<a class="linea txt" id="I_5_21"></a>λευκὸν καὶ τὸ θερμὸν καὶ τὸ γλυκύ καὶ τὸ ἁπαλὸν
<a class="linea txt" id="I_5_22"></a>καὶ τὰ τοιαῦτα καταγιγνόμενον φυσικὸν ἂν καλέσειε
<a class="linea txt" id="I_5_23"></a>τῆς τοιαύτης οὐσίας ἐν τοῖς φθαρτοῖς ὡς ἐπὶ τὸ πολὺ
<a class="linea txt" id="I_5_24"></a>καὶ ὑποκάτω τῆς σεληνιακῆς σφαίρας ἀναστρεφομένης·
<a class="linea txt" id="I_5_25"></a>τὸ δὲ τῆς κατὰ τὰ εἴδη καὶ τὰς μεταβατικὰς κινήσεις
</p></section>