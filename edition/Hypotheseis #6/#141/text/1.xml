<article class="just_ahyph sheet transcription txtsrc">

<header class="txt">
<h1>Ptolemy, <a href="/work/141"><cite>Planetary Hypotheses</cite> (Greek)</a></h1>
<p>Ed. J. L. Heiberg</p>
</header>
<div class="txt">
<details class="card"><summary>How to cite this transcription?</summary>
<aside class="citebox">
<p>Ptolemy, <cite>Planetary Hypotheses</cite> (Ὑποθέσεις τῶν πλανωμένων), ed. J. L. Heiberg, (update 24.01.2023), transcribed by Paul Hullmeine, Ptolemaeus Arabus et Latinus. Texts, URL = https://ptolemaeus.badw.de/text/E6</p>
</aside>
</details>
<p>This is the text of the critical edition (without the critical apparatus) as published by J. L. Heiberg (Johan Ludvig Heiberg, <i class="txt">Opera astronomica minora</i>, Leipzig: Teubner, 1907, pp. 70–106). The pagination of the Heiberg edition is given between solidi (/…/). Between vertical strokes, I have added the sentence numbers which are used as references in the online glossary (for example, “<span class="txt">|I.2:3|</span>” signifies the third sentence of Chapter 2, Book I).</p>
</div>

<h3 id="I.1"><a href="#I.1" title="Link"></a><span class="txt">⟨1⟩</span> </h3>
<p><span class="txt">|I.1:1|</span> <span class="pagina" href="../70" id="70"></span> Τὰς ὑποθέσεις, ὦ Σύρε, τῶν οὐρανίων φορῶν ἐν μὲν τοῖς τῆς μαθηματικῆς συντάξεως ὑπομνήμασιν ἐφωδεύσαμεν <span class="txt">|I.1:2|</span> διὰ λόγων ἀποδεικνύντες καθ᾿ ἑκάστην τό τε εὔλογον καὶ τὸ πανταχοῦ πρὸς τὰ φαινόμενα σύμφωνον πρὸς ἔνδειξιν τῆς ὁμαλῆς καὶ ἐγκυκλίου κινήσεως, ἣν ἀναγκαῖον ἦν ὑπάρχειν τοῖς τῆς ἀιδίου καὶ τεταγμένης κινήσεως κεκοινωνηκόσιν καὶ κατὰ μηδένα τρόπον τὸ μᾶλλον καὶ τὸ ἧττον ἐπιδέξασθαι δυναμένοις· <span class="txt">|I.1:3|</span> ἐνταῦθα δὲ προήχθημεν αὐτὸ μόνον ἐκθέσθαι κεφαλαιωδῶς καὶ ὡς ἂν μάλιστα προχειρότερον κατανοηθεῖεν ὑπὸ τε ἡμῶν αὐτῶν καὶ τῶν εἰς όργανοποιίαν ἐκτάσσειν αὐτὰ προαιρουμένων, ἐάν τε γυμνότερον διὰ χειρὸς ἑκάστης τῶν κινήσεων ἐπὶ τὰς οἰκείας ἐποχὰς ἀποκαθισταμένης τοῦτο δρῶσιν, ἐάν τε διὰ τῶν μηχανικῶν ἐφόδων συνάπτωσιν αὐτὰς ἀλλήλαις τε καὶ τῇ τῶν ὅλων. <span class="txt">|I.1:4|</span> Οὺ μὴν ὃν εἰώθασι τρόπον σφαιροποιεῖν· ὁ γὰρ τοιοῦτος καὶ χωρὶς τοῦ διημαρτῆσθαι τὰς ὑποθέσεις τὸ φαινόμενον παρίστησι μόνον καὶ οὐ τὸ ὑποκείμενον, ὥστε τῆς τέχνης καὶ μὴ τῶν ὑποθέσεων γίνεσθαι τὴν ἔνδειξιν· <span class="txt">|I.1:5|</span> ἀλλὰ καθ᾿ ὃν ἥ τε τάξις ὁμοῦ καὶ ἡ διαφορὰ <span class="pagina" href="../72" id="72"></span> τῶν κινήσεων ὑπ᾿ ὄψιν ἡμῖν μετὰ τῆς διὰ τῶν ὁμαλῶν καὶ ἐγκυκλίων παρόδων ὑποπιπτούσης τοῖς ὁρῶσιν ἀνωμαλίας, κἂν μὴ πάσας οἷόν τ᾿ ᾖ τῆς εἰρημένης προθέσεως ἀξίως συμπλέκειν, ἀλλὰ χωρὶς ἑκάστην οὕτως ἔχουσαν ἐπιδεικνύειν.</p>
<h3 id="I.2"><a href="#I.2" title="Link"></a><span class="txt">⟨2⟩</span> </h3>
<p><span class="txt">|I.2:1|</span> Ποιησόμεθα δὲ τὴν ἔκθεσιν ἐπὶ μὲν τῶν καθόλων λαμβανομένων ἁρμόζουσαν τοῖς ἐν τῇ Συντάξει διωρισμένοις, ἐπὶ δὲ τῶν κατὰ μέρος ἀκόλουθον ταῖς πολλαχῆ γεγενημέναις ἡμῖν ἀπὸ τῆς συνεχεστέρας παρατηρήσεως διορθώσεσιν ἤτοι τῶν ὑποθέσεων αὐτῶν ἢ τῶν ἐπ᾿ εἴδους λόγων ἢ τῶν περιοδικῶν ἀποκαταστάσεων, <span class="txt">|I.2:2|</span> ἔτι δὲ τῆς αὐτῶν τῶν ὑποθέσεων ἐνδείξεως ἐχομένην, τουτέστιν ἐπὶ μὲν τῶν ὁμαλῶν κινήσεων διαιροῦντες, ὅπου δεῖ, καὶ πάλιν συνάπτοντες τὰς ἐκείνῃ οὕτως ἀναδεδομένας ἕνεκεν τοῦ πρὸς τὰ τοῦ ζῳδιακοῦ μέρη καὶ τὰς ἀρχὰς τοὺς ἀφορισμοὺς αὐτῶν γεγονέναι διὰ τὴν ἐν τοῖς ἐπιλογισμοῖς εὐχρηστίαν, ὅπως ἐνθάδε τὸ καθ᾿ ἑκάστην πάροδον ἴδιον, κἂν ἐπὶ τὰ αὐτὰ συντελῶνται πλείους, ἐμφαίνηται· <span class="txt">|I.2:3|</span> ἐπὶ δὲ τῶν θέσεων καὶ τάξεων τῶν τὰς ἀνωομαλίας ποιούντων κύκλων ταῖς ἁπλουστέραις τῶν ἀγωγῶν καταχρώμενοι πρὸς τὸ εὐμεθόδευτον τῆς ὀργανοποιίας, κἂν μικρά τις ἐπακολουθῇ παραλλαγὴ, <span class="txt">|I.2:4|</span> καὶ ἔτι τοῖς κύκλοις αὐτοῖς ἐπὶ τοῦ παρόντος ἐφαρμόζοντες τὰς κινήσεις ὡς ἀπολελυμένοις τῶν περιεχουσῶν αὐτοὺς σφαιρῶν, ἵνα ψιλαῖς καὶ ὥσπερ ἀνακεκαλυμμέναις ἐπερείδωμεν ταῖς τῶν ὑποθέσεων προσβολαὶς. <span class="txt">|I.2:5|</span> ἀρξόμεθα δὲ ἀπὸ τῆς τῶν ὅλων φορᾶς, ὅτι καὶ προηγεῖται πασῶν καὶ περιέχει <span class="pagina" href="../74" id="74"></span> τὰς ἄλλας καὶ γένοιτ᾿ ἂν ἡμῖν παράδειγμα πρὸς <span class="txt">[</span>τὰ<span class="txt">]</span> πλεῖστα τῆς θαυμασιωτάτης φύσεως τὰ παραπλήσια τοῖς ὁμοίοις ἀπονεμούσης, ὡς ἀπ᾿ αὐτῶν τῶν ἐπιδειχθησομένων ἔσται δῆλον.</p>
<h3 id="I.3"><a href="#I.3" title="Link"></a><span class="txt">⟨3⟩</span> </h3>
<p><span class="txt">|I.3:1|</span> Νοείσθω μέγιστος κύκλος περὶ τὸ κέντρον τῆς τοῦ κόσμου σφαίρας μένων καὶ καλείσθω ἰσημερινός, διαιρεθείσης δὲ τῆς περιφερείας αὺτοῦ εἰς ἴσα τμήματα <u class="num">τξ</u> καλείσθω τὰ τμήματα ἰδίως χρόνοι. <span class="txt">|I.3:2|</span> ἐπειτα ἕτερος κύκλος ὁμόκεντρος αὐτῷ περιφερέσθω ἐν τῷ αὐτῷ ἐπιπέδῳ καὶ περὶ τὸ αὐτὸ κέντρον ἰσοταχῶς ὡς ἀπὸ ἀνατολῶν ἐπὶ δυσμὰς καὶ καλείσθω φέρων· <span class="txt">|I.3:3|</span> φερέτω δὲ ἕτερον μέγιστον κύκλον ἐγκεκλιμένον πρὸς αὐτὸν περὶ τὸ αὐτὸ κέντρον ἀμεταστάτως, ὃς καλείσθω ζῳδιακός. <span class="txt">|I.3:4|</span> ἡ δὲ κλίσις τῶν ἐπιπέδων τούτων περιεχέτω γωνίαν τοιούτων <u class="num">κγ</u> <u class="num">να</u> <u class="num">κ</u>, οἵων ἐστὶν ἡ μία ὀρθὴ <u class="num">ϛ</u>, διαιρεθείσις τε καὶ τῆς τοῦ ζῳδιακοῦ περιφερείας εἰς ἴσα τμήματα <u class="num">τξ</u> καλείσθω καὶ ταῦτα τὰ τμήματα ἰδίως μοῖραι, <span class="txt">|I.3:5|</span> καὶ τὰ μὲν σημεῖα, καθ᾿ ἃ τέμνουσιν ἀλλήλους δίχα ὅ τε φέρων καὶ ὁ ζῳδιακός, ἰσημερινά, <span class="txt">|I.3:6|</span> τὰ δὲ τεταρτημόριον αὐτῶν ἑκατέρωθεν ἀπέχοντα τροπικά, καὶ τούτων τὸ μὲν πρὸς ἄρκτους ἐγκεκλιμένον σημεῖον θερινὸν καὶ βόρειον πέρας, τὸ δ᾿ ἀντικείμενον χειμερινὸν καὶ νότιον πέρας, <span class="txt">|I.3:7|</span> ὁμοίως δὲ καὶ τῶν ἰσημερινῶν τὸ μὲν τοῦ θερινοῦ τροπικοῦ ἡγούμενον κατὰ τὴν ἐκκειμένην περιφορὰν ἐαρινόν, τὸ δὲ τοῦ χειμερινοῦ μετοπωρινόν.</p>
<h3 id="I.4"><a href="#I.4" title="Link"></a><span class="txt">⟨4⟩</span> </h3>
<p><span class="txt">|I.4:1|</span> Κόσμου δὴ γίνεται μία περιστροφή, ὅταν τι τῶν <span class="pagina" href="../76" id="76"></span> τοῦ φέροντος σημείων τινος ἀρξάμενον σημείου φέρεσθαι τῶν τοῦ μένοντος ἰσημερινοῦ ἐπὶ τὸ αὐτὸ πρώτως ἀποκατασταθῇ· καὶ περιέχει δηλονότι ἡ τοιαύτη ἀποκατάστασις χρόνους <u class="num">τξ</u>. <span class="txt">|I.4:2|</span> ἀλλ᾿ ἐπειδήπερ αἱ μὲν τῶν τοῦ κόσμου περιστροφῶν ἀποκαταστάσεις οὐ συναπαρτίζονται φανερῶς, αἱ δὲ τῶν νυχθημέρων ἀπὸ τοῦ ἡλίου, διὸ ταύταις παραμετροῦμεν πρώταις τὰς ἄλλας κινήσεις, <span class="txt">|I.4:3|</span> ἔστι τε νυχθήμερον χρόνος, ἐν ᾧ ὁ ἥλιος πρὸς τὸν μένοντα ἰσημερινὸν ἐκ τῆς τοῦ κόσμου περιφορᾶς ποιεῖται μίαν περίοδον, δῆλον, ὅτι, εἰ μὲν μὴ ἐκινεῖτο περὶ τὸν ζῳδιακὸν ὁ ἥλιος, ταὐτὸν ἂν ἦν τῇ τοῦ κόσμου περιστροφῇ τὸ νυχθήμερον, <span class="txt">|I.4:4|</span> ἐπειδὴ δὲ ὑπόκειται κινούμενος πρὸς ἀνατολάς, πολυχρονιώτερὸν τὲ ἐστι τὸ νυχθήμερον τῆς τοῦ κόσμου περιστροφῆς καὶ περιέξει τὸ ἓν μίαν, τουτέστι χρόνους <u class="num">τξ</u>, καὶ ἔτι τοσοῦτον τοῦ ἰσημερινοῦ μέρος, ὅσον ὁ ἥλιος ἐν τῷ νυχθημέρῳ δίεισι τοῦ ζῳδιακοῦ, τῶν παρόδων ὁμαλῶν ὑποτιθεμένων.</p>
<h3 id="I.5"><a href="#I.5" title="Link"></a><span class="txt">⟨5⟩</span> </h3>
<p><span class="txt">|I.5:1|</span> Τούτων ὑποτυπωθέντων ἑξῆς ἐπελευσόμεθα καὶ τὰς τῶν πλανωμένων ὑποθέσεις προεκθέμενοι τὰς ἁπλᾶς καὶ ἀμιγεῖς ἀυτῶν περιόδους, ἀφ᾿ ὧν αἱ κατὰ μέρος καὶ ποικίλαι συνίστανται, τὰς εἰλημμένας ἡμῖν κατὰ συνεγγισμὸν τῶν ἐκ τῆς διορθώσεως ἐπιλελογισμένων ἀποκαταστάσεων.</p>
<p><span class="txt">|I.5:2|</span> ἐν μὲν τοίνυν Αἰγυπτιακοῖς ἔτεσι <u class="num">τ</u> καὶ νυχθημέροις <u class="num">οδ</u> ὁ μὲν ἥλιος ὑποκείσθω ποιούμενος περιόδους τὰς πρὸς τὰ τροπικὰ καὶ ἰσημερινὰ σημεῖα τοῦ ζῳδιακοῦ λαμβανομένας <u class="num">τ</u>, <span class="txt">|I.5:3|</span> ἡ δὲ τῶν ἀπλανῶν σφαῖρα καὶ ἔτι τὰ ἀπόγεια τῶν <u class="num">ε</u> πλανωμένων μιᾶς περιόδου τῆς ὁμοίας μέρος εἰκοστὸν καὶ ἑκατοστόν, τουτέστι μοίρας <u class="num">γ</u>, οἵων ὁ κύκλος <u class="num">τξ</u>· <span class="txt">|I.5:4|</span> ὥστε καὶ ἐν ἔτεσιν ἡλιακοῖς τοῖς <span class="pagina" href="../78" id="78"></span> εἰρημένοις τρισμυρίοις ἑξακισχιλίοις, ἅ ἐστιν Αἰγυπτιακὰ τρισμύρια ἑξακισχίλια <u class="num">κδ</u> καὶ νυχθήμερα <u class="num">ρκ</u>, μίαν μὲν περίοδον συντελεῖσθαι τῆς τῶν ἀπλανῶν σφαίρας, περικαταλήψεις δὲ πρὸς αὐτὴν τοῦ ἡλίου τρισμυρίας <u class="num">͵εϡϛθ</u>, κόσμου δὲ περιστροφὰς τοῖς τε ὑπὸ τοῦ προκειμένου χρόνου περιεχομένοις νυχθημέροις ἰσαρίθμους καὶ ἔτι ταῖς ἐν αὐτῷ τοῦ ἡλίου περιόδοις.</p>
<h3 id="I.6"><a href="#I.6" title="Link"></a><span class="txt">⟨6⟩</span> </h3>
<p><span class="txt">|I.6:1|</span> ἡ δὲ σελήνη ἐν ἔτεσιν ἡλιακοῖς τοῖς πρὸς τὰ τροπικὰ καὶ ἰσημερινὰ σημεῖα θεωρουμένοις <u class="num">͵ηφκη</u><sup>σιν</sup>, ἅ ἐστιν Αἰγυπτιακὰ <u class="num">͵ηφκη</u> καὶ νυχθήμερα <u class="num">σοζ</u> <u class="num">κ</u> <u class="num">κδ</u>, περικαταλήψεις τοῦ ἡλίου ποιείσθω, τουτέστιν ὅλους μῆνας, δεκακισμυρίους <u class="num">͵ευις</u> καὶ πάλιν ἐν μὲν μησὶν ὅλοις <u class="num">͵γσοζ</u> ἀνωμαλίας ἀποκαταστάσεις <u class="num">͵γφιβ</u>, ἐν δὲ μησὶν ὅλοις <u class="num">͵ευνη</u> πλάτους ἀποκαταστάσεις <u class="num">͵εϡκγ</u>.</p>
<h3 id="I.7"><a href="#I.7" title="Link"></a><span class="txt">⟨7⟩</span> </h3>
<p><span class="txt">|I.7:1|</span> ὁμοίως δὲ καὶ ὁ μὲν τοῦ Ἑρμοῦ ἀστὴρ ἐν ἔτεσιν ἡλιακοῖς τοῖς πρὸς τὰ ἀπόγεια καὶ τὴν τῶν ἀπλανῶν σφαῖραν μεταλαμβανομένοις <u class="num">ϡϛγ</u><sup>σιν</sup>, ἅ ἐστιν Αἰγυπτιακὰ <u class="num">ϡϛγ</u> καὶ νυχθήμερα <u class="num">σνε</u> 0 <u class="num">νδ</u> <u class="num">μς</u> <u class="num">να</u> ἔγγιστα, ἀνωμαλίας ἀποκαταστάσεις ποιείσθω <u class="num">͵γρν</u>· <span class="txt">|I.7:2|</span> ὁ δὲ τῆς Ἀφροδίτης ἀστὴρ ἐν ἔτεσιν ἡλιακοῖς τοῖς ὁμοίοις <u class="num">ϡξδ</u>, ἅ ἐστιν Αἰγυπτιακὰ <u class="num">ϡξδ</u> καὶ νυχθήμερα <u class="num">σμζ</u> <u class="num">λγ</u> <u class="num">β</u> <u class="num">με</u> <u class="num">κγ</u> <u class="num">μ</u> <u class="num">κη</u> ἔγγιστα, ἀνωμαλίας ἀποκαταστάσεις ποιείσθω <u class="num">κγ</u>, <span class="txt">|I.7:3|</span> ὁ δὲ τοῦ ἄρεως ἀστὴρ ἐν ἔτεσιν ἡλιακοῖς τοῖς ὁμοίοις <u class="num">͵αι</u>, ἅ ἐστιν Αἰγυπτιακὰ <u class="num">͵αι</u> καὶ νυχθήμερα <u class="num">σνθ</u> <u class="num">κβ</u> <u class="num">ν</u> <u class="num">νς</u> <u class="num">ις</u> <u class="num">κζ</u> <u class="num">ν</u> ἔγγιστα, ἀνωμαλίας ἀποκαταστάσεις <u class="num">υογ</u>, <span class="txt">|I.7:4|</span> ὁ δὲ τοῦ Διὸς ἀστὴρ ἐν ἔτεσιν ἡλιακοῖς τοῖς ὁμοίοις <u class="num">ψοα</u>, ἅ ἐστιν Αἰγυπτιακὰ <u class="num">ψοα</u> καὶ νυχθήμερα <u class="num">ρϛη</u> 0 <u class="num">θ</u> <u class="num">ιη</u> 0 <u class="num">κς</u> <u class="num">νζ</u> ἔγγιστα, ἀνωμαλίας ἀποκαταστάσεις <u class="num">ψς</u>, <span class="txt">|I.7:5|</span> ὁ δὲ τοῦ Κρόνου ἀστὴρ ἐν ἔτεσιν ἡλιακοῖς τοῖς ὁμοίοις <u class="num">τκδ</u>, ἅ ἐστιν Αἰγυπτιακὰ <u class="num">τκδ</u> <span class="pagina" href="../80" id="80"></span> καὶ νυχθήμερα <u class="num">πγ</u> <u class="num">ιβ</u> <u class="num">κς</u> <u class="num">ιθ</u> <u class="num">ιδ</u> <u class="num">κε</u> <u class="num">μη</u> ἔγγιστα, ἀνωμαλίας ἀποκαταστάσεις <u class="num">τιγ</u>.</p>
<h3 id="I.8"><a href="#I.8" title="Link"></a><span class="txt">⟨8⟩</span> </h3>
<p><span class="txt">|I.8:1|</span> ἐπὶ μὲν δὴ τῆς ἡλιακῆς σφαίρας νοείσθω ἐν τῷ τοῦ ζῳδιακοῦ ἐπιπέδῳ κύκλος ἔκκεντρος οὕτως ἔχων, ὥστε τὴν μὲν ἐκ τοῦ κέντρου αὐτοῦ πρὸς τὴν μεταξὺ τῶν κέντρων αὐτοῦ τε καὶ τοῦ ζῳδιακοῦ λόγον ἔχειν, ὃν τὰ <u class="num">ξ</u> πρὸς τὰ <u class="num">β</u> ∠′, <span class="txt">|I.8:2|</span> τὴν δὲ δι᾿ ἀμφοτέρων τῶν κέντρων καὶ τοῦ ἀπογείου τοῦ ἐκκέντρου ἐκβαλλομένην εὐθεῖαν ἀπολαμβάνειν τοῦ ζῳδιακοῦ πάντοτε περιφέρειαν ἀπὸ τῆς ἐαρινῆς ἰσημερίας ὡς εἰς τὰ ἑπόμενα τοῦ κόσμου μ̊ <u class="num">ξε</u> ∠′. <span class="txt">|I.8:3|</span> τὸ δὴ τοῦ ἡλίου κέντρον κινείσθω κατὰ τὸν εἰρημένον ἔκκεντρον κύκλον ὡς ἀπὸ δυσμῶν πρὸς ἀνατολὰς περὶ τὸ κέντρον αὐτοῦ ἰσοταχῶς, ὥστε ἐν ὅλοις πρώτοις νυχθημέροις <u class="num">λζ</u> πρὸς Αἰγυπτιακοῖς ἔτεσιν <u class="num">ρν</u> ἀποκαταστάσεις ποιεῖσθαι τὰς πρὸς τὸ ἀπόγειον τοῦ ἐκκέντρου θεωρουμένας <u class="num">ρν</u>, καὶ ἡ τῶν ἀπλανῶν σφαῖρα περὶ τὸ τοῦ ζῳδιακοῦ κέντρον καὶ τοὺς πόλους αὐτοῦ κινείσθω πρὸς ἀνατολὰς ἰσοταχῶς ἐν τῷ προκειμένῳ χρόνῳ μ̊ <u class="num">α</u> ∠′, οἵων ἐστὶν ὁ ζῳδιακὸς <u class="num">τξ</u>.</p>
<p><span class="txt">|I.8:4|</span> ἐν μέντοι τῷ πρώτῳ ἔτει τῆς Ἀλεξάνδρου τοῦ κτίστου τελευτῆς κατ᾿ Αἰγυπτίους Θὼθ α τῆς ἐν Ἀλεξανδρείᾳ μεσημβρίας ὁ μὲν ἥλιος ἀπεῖχεν τοῦ ἀπογείου τοῦ ἐκκέντρου ὡς εἰς τὰ ἑπόμενα τοῦ κόσμου μ̊ <u class="num">ρξβ</u> καὶ ξ′ξ′ <u class="num">ι</u>, <span class="txt">|I.8:5|</span> ὁ δὲ ἐπὶ τῆς καρδίας τοῦ Λέοντος ἀστὴρ ἀπὸ τῆς ἐαρινῆς ἰσημερίας ὁμοίως εἰς τὰ ἑπόμενα τοῦ κόσμου μ̊ ἐπὶ τοῦ ζῳδιακοῦ <u class="num">ριζ</u> καὶ ξ′ξ′ <u class="num">νδ</u>.</p>
<h3 id="I.9"><a href="#I.9" title="Link"></a><span class="txt">⟨9⟩</span> </h3>
<p><span class="txt">|I.9:1|</span> ἐπὶ δὲ τῆς σεληνιακῆς σφαίρας νοείσθω πάλιν κύκλος ὁμόκεντρος τῷ ζῳδιακῷ φερόμενος ἐν τῷ ἐπιπέδῳ αὐτοῦ καὶ περὶ τὸ αὐτὸ κέντρον ἰσοταχῶς ὡς ἀπὸ <span class="pagina" href="../82" id="82"></span> ἀνατολῶν ἐπὶ δυσμὰς τὴν ὑπεροχήν, ᾗ ὑπερέχει ἡ πρὸς τὸν ζῳδιακὸν ἐκβαλλομένη κατὰ πλάτος πάροδος τῆς ἰσοχρονίου τοῦ τε ἡλίου καὶ τῆς ἀποχῆς, ὥστε ἐν ὅλοις νυχθημέροις πρώτοις <u class="num">πη</u> πρὸς Αἰγυπτιακοῖς ἔτεσιν <u class="num">λξ</u> τὰς πρὸς τὸν ζῳδιακὸν ἀποκαταστάσεις ποιεῖσθαι δύο ἔγγιστα ἐπιλαμβάνεται γὰρ εἰς τὸν ἀκριβῆ λογισμὸν μιᾶς μ̊ ξ′ <u class="num">α</u>. <span class="txt">|I.9:2|</span> Φερέτω δὲ οὗτος ὁ κύκλος ἕτερον κύκλον ἐγκεκλιμένον πρὸς αὐτὸν περὶ τὸ αὐτὸ κέντρον ἀμεταστάτως τῆς ἐγκλίσεως περιεχούσης γωνίαν τοιούτων <u class="num">ε</u>, οἵων ἐστὶν ἡ μία ὀρθὴ <u class="num">ϛ</u>. <span class="txt">|I.9:3|</span> ἐν δὴ τῷ εἰρημένῳ τοῦ λοξοῦ κύκλου ἐπιπέδῳ ὑποκείσθω κύκλος ἔκκεντρος, ὥστε τὴν ἐκ τοῦ κέντρου αὐτοῦ πρὸς τὴν μεταξὺ τῶν κέντρων αὐτοῦ τε καὶ τοῦ ζῳδιακοῦ λόγον ἔχειν, ὃν τὰ <u class="num">ξ</u> πρὸς τὰ <u class="num">ιβ</u> ∠′, <span class="txt">|I.9:4|</span> καὶ κινείσθω περὶ τὸ τοῦ ζῳδιακοῦ κέντρον ἰσοταχῶς τὸ μὲν τοῦ ἐκκέντρου κέντρον ὡς ἀπὸ ἀνατολῶν ἐπὶ δυσμὰς ἀπὸ τοῦ βορείου πέρατος τὴν ὑπεροχήν, ᾗ ὑπερέχει ἡ τῆς μέσης ἀποχῆς τοῦ ἡλίου πάροδος διπλωθεῖσα τῆς ἰσοχρονίου κατὰ πλάτος παρόδου τῶν πρὸς τὸν ζῳδιακὸν κύκλον ἐκβαλλομένων, ὥστε ἐν ὅλοις πρώτοις νυχθημέροις <u class="num">τμη</u> πρὸς Αἰγυπτιακοῖς ἔτεσι <u class="num">ιζ</u> τὰς πρὸς τὸν λοξὸν κύκλον ἀποκαταστάσεις ποιεῖσθαι <u class="num">σγ</u> ἔγγιστα· λείπει γὰρ εἰς τὸν ἀκριβῆ λογισμὸν μιᾶς μ̊ ξ′ ξ′ <u class="num">β</u>· <span class="txt">|I.9:5|</span> τὸ δὲ κέντρον τοῦ ἐπικύκλου ὡς ἀπὸ δυσμῶν πρὸς ἀνατολὰς ἀπὸ τοῦ ἀπογείου τῆς ἐκκεντρότητος, ἐπὶ μέντοι τοῦ ἐκκέντρου πάντοτε τὴν θέσιν ἔχον, αὐτὴν τὴν μέσην ἀποχὴν διπλωθεῖσαν, τουτέστιν συναμφοτέρας τὰς προκειμένας, ὥστε ἐν ὅλοις πρώτοις νυχθημέροις <u class="num">τ</u> πρὸς Αἰγυπτιακοῖς ἔτεσι <u class="num">ιθ</u> τὰς πρὸς τὸν ἔκκεντρον ἀποκαταστάσεις ποιεῖσθαι <u class="num">υ.</u> ἔγγιστα· ἐπιλαμβάνεται γὰρ εἰς τὸν ἀκριβῆ λογισμὸν μιᾶς μ̊ ξ′ ξ′ <u class="num">δ</u>. <span class="txt">|I.9:6|</span> Λοιπὸν δὲ περὶ τὸ <span class="pagina" href="../84" id="84"></span> εἰρημένον τοῦ ἐπικύκλου κέντρον τοῦ ὄντος ἐν τῷ τοῦ λοξοῦ κύκλου ἐπιπέδῳ καὶ τῆς εὐθείας τῆς δι᾿ ἀμφοτέρων τῶν κέντρων αύτοῦ τε καὶ τοῦ ζῳδιακοῦ, περὶ ὃ κινεῖται ἰσοταχῶς, τὰ αὐτὰ σημεῖα πάντοτε τοῦ κυκλίσκου καταλαμβανούσης, ἃ καλοῦμεν ἀπόγειὸν τε καὶ περίγειον, ὥστε μέντοι τὴν ἐκ τοῦ κέντρου τοῦ ἐκκέντρου πρὸς τὴν έκ τοῦ κέντρου τοῦ ἐπικύκλου λόγον ἔχειν, ὃν τὰ <u class="num">ξ</u> πρὸς τὰ <u class="num">ς</u> γ′, <span class="txt">|I.9:7|</span> ὑποκείσθω τὸ κέντρον τῆς σελήνης φερόμενον ἰσοταχῶς ὡς πρὸς δυσμὰς τοῦ ἀπογείου τμήματος αὐτὴν τὴν τῆς ἀνωμαλίας πάροδον, ὥστε ἐν ὅλοις νυχθημέροις <u class="num">ϛθ</u> πρὸς Αἰγυπτιακοῖς ἔτεσιν <u class="num">κς</u> τὰς πρὸς τὸν ἐπίκυκλον ἀποκαταστάσεις ποιεῖςθαι <u class="num">τμη</u> ἔγγιστα λείπει γὰρ πρὸς τὸν ἀκριβῆ λογισμὸν μιᾶς μ̊ ξ′ <u class="num">α</u>.</p>
<p><span class="txt">|I.9:8|</span> ἐν δὲ τῷ αὐτῷ πρώτῳ ἔτει ἀπὸ τῆς Ἀλεξάνδρου τελευτῆς κατ᾿ Αἰγυπτίους Θώθ α᾿ τῆς ἐν Ἀλεξανδρείᾳ μεσημβρίας τὸ μὲν βόρειον πέρας τοῦ λοξοῦ κύκλου ἀπεῖχεν τῆς ἐαρινῆς ἰσημερίας ὡς εἰς τὰ προηγούμενα τοῦ κόσμου μ̊ <u class="num">σλ</u> καὶ ξ′ ξ′ <u class="num">ιγ</u>, <span class="txt">|I.9:9|</span> τὸ δὲ κέντρον τοῦ ἐπικύκλου ἀπὸ τοῦ ἀπογείου τῆς ἐκκεντρότητος ὡς εἰς τὰ ἑπόμενα τοῦ κόσμου μ̊ <u class="num">σξα</u> καὶ ξ′ ξ′ <u class="num">λβ</u>, τὸ δὲ κέντρον τῆς σελήνης ἀπὸ τοῦ ἀπογείου τοῦ ἐπικύκλου εἰς τὰ προηγούμενα τοῦ κόσμου μ̊ <u class="num">πε</u> καὶ ξ′ ξ′ <u class="num">λς</u>.</p>
<h3 id="I.10"><a href="#I.10" title="Link"></a><span class="txt">⟨10⟩</span> </h3>
<p><span class="txt">|I.10:1|</span> ἐπὶ δὲ τῆς τοῦ Ἑρμοῦ σφαίρας νοείσθω κύκλος ὁμοκέντρος τῷ ζῳδιακῷ φερόμενος ἐν τῷ ἐπιπέδῳ αὐτοῦ καὶ περὶ τὸ αὐτὸ κέντρον ὡς ἀπὸ δυσμῶν πρὸς ἀνατολάς, ὅσον καὶ ἡ τῶν ἀπλανῶν σφαῖρα, <span class="txt">|I.10:2|</span> φερέτω δὲ οὗτος ὁ κύκλος ἕτερον κύκλον ἐγκεκλιμένον πρὸς αὐτὸν καὶ περὶ τὸ αὐτὸ κέντρον ἀμεταστάτως τῆς κλίσεως τῶν ἐπιπέδων περιεχούσης γωνίαν ἑκτημορίου <span class="pagina" href="../86" id="86"></span> μιᾶς μ̊, οἵων ἐστὶν ἡ μία ὀρθὴ <u class="num">ϛ</u>. <span class="txt">|I.10:3|</span> ἐν δὴ τῷ τοῦ λοξοῦ κύκλου ἐπιπέδῳ ὑποκείσθω διάμετρος ἡ διὰ τοῦ βορείου καὶ τοῦ νοτίου πέρατος, καὶ ἐπ᾿ αὐτῆς μεταξὺ τοῦ κέντρου τοῦ ζῳδιακοῦ καὶ τοῦ νοτίου πέρατος εἰλήφθω δύο σημεῖα πρὸς τῷ κέντρῳ τοῦ ζῳδιακοῦ, <span class="txt">|I.10:4|</span> καὶ περὶ μὲν τὸ ἀπογειότερον αὐτῶν κινείσθω ἰσοταχῶς τὸ κέντρον τοῦ ἐκκέντρου κύκλου ὡς εἰς τὰ προηγούμενα τοῦ κόσμου ἀπὸ τοῦ ἀπογείου τῆς ἐκκεντρότητος τὴν ὑπεροχήν, ᾗ ὑπερέχει ἡ τοῦ ἡλίου πάροδος τῆς ἰσοχρονίου τῶν ἀπλανῶν παρόδου, ὥστε ἐν ὅλοις πρώτοις νυχθημέροις <u class="num">λξ</u> πρὸς Αἰγυπτιακοῖς ἔτεσιν <u class="num">ρμδ</u> ἀποκαταστάσεις ποιεῖσθαι <u class="num">ρμδ</u> ἔγγιστα· ἐπιλαμβάνεται γὰρ εἰς τὸν ἀκριβῆ λογισμὸν μιᾶς μ̊ ξ′ ξ′ <u class="num">β</u>· <span class="txt">|I.10:5|</span> περὶ δὲ τὸ περιγειότερον κινείσθω τὸ κέντρον ἀεὶ τοῦ ἐπικύκλου ὡς εἰς τὰ ἑπόμενα τοῦ κόσμου ἀπὸ τοῦ ἀπογείου τῆς ἐκκεντρότητος, ἐπὶ μέντοι τοῦ ἐκκέντρου πάντοτε τὴν θέσιν ἔχον, τὴν ἴσην τῇ εἰρημένῃ πάροδον, ὥστε ἐν ὅλοις πρώτοις νυχθημέροις <u class="num">λξ</u> πρὸς Αἰγυπτιακοῖς ἔτεσιν <u class="num">ρμδ</u> ἀποκαταστάσεις ποιεῖσθαι τὰς πρὸς τὴν ἐκκεντρότητα <u class="num">ρμδ</u> ἔγγιστα· ἐπιλαμβάνεται γὰρ εἰς τὸν ἀκριβῆ λογισμὸν μιᾶς μ̊ ξ′ ξ′ <u class="num">β</u>. <span class="txt">|I.10:6|</span> ὑποκείσθω δέ, οἵων ἐστὶν ἡ ἐκ τοῦ κέντρου τοῦ ἐκκέντρου <u class="num">ξ</u>, τοιούτων ἡ μὲν μεταξὺ τοῦ κέντρου τοῦ ζῳδιακοῦ καὶ τοῦ περιγειοτέρου τῶν δύο σημείων <u class="num">γ</u>, ἡ δὲ μεταξὺ τοῦ κέντρου τοῦ ζῳδιακοῦ καὶ τοῦ ἀπογειοτέρου τῶν δύο σημείων <u class="num">ε</u> ∠′, ἡ δὲ μεταξὺ τοῦ ἀπογειοτέρου σημείου καὶ τοῦ κέντρου τοῦ ἐκκέντρου <u class="num">β</u> ∠′. <span class="txt">|I.10:7|</span> πάλιν δὴ νοείσθω κυκλίσκος περὶ τὸ κέντρον τῆς ἐπικύκλου σφαίρας ἐν τῷ τοῦ λοξοῦ κύκλου ἐπιπέδῳ τῆς δι᾿ ἀμφοτέρων τῶν κέντρων εὐθείας αὐτοῦ τε καὶ τοῦ περιγειοτέρου τῶν σημέιων, περὶ ὃ κινεῖται ἰσοταχῶς, τὰ αὐτὰ σημεῖα τοῦ κυκλίσκου κατα<span class="pagina" href="../88" id="88"></span>λαμβανούσης, ἃ καλοῦμεν ἀπόγειὸν τε καὶ περίγειον, <span class="txt">|I.10:8|</span> καὶ ἕτερος κυκλίσκος ὁμόκεντρος αὐτῷ φερόμενος ἐν τῷ αὐτῷ ἐπιπέδῳ καὶ περὶ τὸ αὐτὸ κέντρον ἰσοταχῶς, ὡς τῆς κατὰ τὸ ἀπόγειον διαστάσεως ἐπὶ τὰ αὐτὰ τῇ τοῦ κόσμου περιστροφῇ συντελουμένης, τὴν ἴσην πάροδον τῇ εἰρημένῃ τοῦ κέντρου τοῦ ἐκκέντρου ἢ τοῦ ἐπικύκλου, <span class="txt">|I.10:9|</span> φερέτω δὲ οὗτος ὁ κυκλίσκος ἕτερον ἐγκεκλιμένον πρὸς αὐτὸν καὶ περὶ τὸ αὐτὸ κέντρον ἀμεταστάτως τῆς μὲν ἐγκλίσεως περιεχοῦσης γωνίαν τοιούτων <u class="num">ς</u> ∠′, οἵων ἐστὶν ἡ μία ὀρθὴ <u class="num">ϛ</u>, τῆς δὲ ἐκ τοῦ κέντρου τοῦ ἐκκέντρου πρὸς τὴν ἐκ τοῦ κέντρου τοῦ κυκλίσκου λόγον ἐχούσης, ὃν τὰ <u class="num">ξ</u> πρὸς τὰ <u class="num">κβ</u> δ′, <span class="txt">|I.10:10|</span> καὶ ἐπὶ τούτου τοῦ κυκλίσκου κινείσθω ὁ ἀστὴρ περὶ τὸ κέντρον αὐτοῦ ἰσοταχῶς, ὡς τῆς κατὰ τὸ ἀπόγειον μεταστάσεως ἐπὶ τὰ ἐναντία τῇ τοῦ κόσμου περιστροφῇ συντελουμένης, τὴν ἴσην πάροδον συναμφοτέραις τῇ τε τοῦ κέντρου τοῦ ἐκκέντρου ἢ τοῦ ἐπικύκλου καὶ τῇ τῆς ἀνωμαλίας τοῦ ἀστέρος, ὥστε ἐν ὅλοις πρώτοις νυχθημέροις <u class="num">ροδ</u> πρὸς Αἰγυπτιακοῖς ἔτεσι <u class="num">ση</u> ἀποκαταστάσεις ποιεῖσθαι τὰς παρὰ τὸν λοξὸν ἐπίκυκλον <u class="num">ωξε</u> ἔγγιστα· ἐπιλαμβάνεται γὰρ πρὸς τὸν ἀκριβῆ λογισμὸν μιᾶς μ̊ ξ′ ξ′ <u class="num">δ</u>.</p>
<p><span class="txt">|I.10:11|</span> ἐν δὲ τῷ πρώτῳ πάλιν ἔτει ἀπὸ τῆς Ἀλεξάνδρου τελευτῆς κατ᾿ Αἰγυπτίους Θὼθ α′ τῆς ἐν Ἀλεξανδρείᾳ μεσημβρίας τὸ μὲν ἀπογειότατον τῆς ἐκκεντρότητος ἀπεῖχεν τῆς ἐαρινῆς ἰσημερίας ὡς εἰς τὰ ἑπόμενα τοῦ κόσμου μ̊ <u class="num">ρπε</u> καὶ ξ′ ξ′ <u class="num">κδ</u>, τὸ δὲ βόρειον πέρας ὁμοίως μ̊ <u class="num">ε</u> καὶ ξ′ ξ′ <u class="num">κδ</u>, <span class="txt">|I.10:12|</span> τὸ δὲ κέντρον τοῦ ἐκκέντρου ἀπὸ τοῦ ἀπογείου τῆς ἐκκεντρότητος ὡς εἰς τὰ προηγούμενα τοῦ κόσμου μ̊ <u class="num">νβ</u> καὶ ξ′ ξ′ <u class="num">ις</u>, τὸ δὲ κέντρον τοῦ <span class="pagina" href="../90" id="90"></span> ἐπικύκλου ἀπὸ τοῦ ἀπογείου τῆς ἐκκεντρότητος ὡς εἰς τὰ ἑπόμενα τοῦ κόσμου μ̊ ὁμοίως <u class="num">νβ</u> καὶ ξ′ ξ′ <u class="num">ις</u>, καὶ πάλιν τὸ μὲν βόρειον πέρας τοῦ λοξοῦ κυκλίσκου ἀπὸ τοῦ ἀπογείου τοῦ ἐπικύκλου ὡς εἰς τὰ προηγούμενα τοῦ κόσμου μ̊ <u class="num">ρλβ</u> καὶ ξ′ ξ′ <u class="num">ις</u>, ὁ δὲ ἀστὴρ ἀπὸ τοῦ βορείου πέρατος τοῦ λοξοῦ κυκλίσκου ὡς εἰς τὰ ἑπόμενα τοῦ κόσμου μ τμς καὶ ξ′ ξ′ <u class="num">μα</u>.</p>
<h3 id="I.11"><a href="#I.11" title="Link"></a><span class="txt">⟨11⟩</span> </h3>
<p><span class="txt">|I.11:1|</span> ἐπὶ δὲ τοῦ τῆς Ἀφροδίτης ἀστέρος νοείσθω πάλιν κύκλος ὁμόκεντρος τῷ ζῳδιακῷ κύκλῳ φερόμενος ἐν τῷ ἐπιπέδῳ αὐτοῦ καὶ περὶ τὸ αὐτὸ κέντρον ἰσοταχῶς ὡς ἀπὸ δυσμῶν πρὸς ἀνατολάς, ὅσον καὶ ἡ τῶν ἀπλανῶν σφαῖρα, <span class="txt">|I.11:2|</span> φερέτω δὲ οὗτος ὁ κύκλος ἕτερον κύκλον ἐγκεκλιμένον πρὸς αὐτὸν καὶ περὶ τὸ αὐτὸ κέντρον ἀμεταστάτως τῆς ἐγκλίσεως τῶν ἐπιπέδων περιεχούσης γωνίαν ἑκτημορίου μιᾶς μ̊, οἵων ἐστὶν ἡ μία ὀρθὴ <u class="num">ϛ</u>. <span class="txt">|I.11:3|</span> ἐν δὴ τῷ τοῦ λοξοῦ κύκλου ἐπιπέδῳ ὑποκείσθω διάμετρος ἡ διὰ τοῦ βορείου καὶ νοτίου πέρατος καὶ ἐπ᾿ αὐτῆς μεταξὺ τοῦ κέντρου τοῦ ζῳδιακοῦ καὶ τοῦ βορείου πέρατος δύο σημεῖα ἴσην ἀπολαμβάνοντα εὐθεῖαν τὴν μεταξὺ τοῦ κέντρου τοῦ ζῳδιακοῦ καὶ τοῦ πρὸς αὐτῷ τῶν δύο σημείων <span class="txt">|I.11:4|</span> καὶ περὶ μὲν τὸ περιγειότερον σημεῖον κύκλος ἔκκεντρος καὶ ἀμετάστατος τῆς ἐκ τοῦ κέντρου αὐτοῦ πρὸς τὴν μεταξὺ τῶν κέντρων αὐτοῦ τε καὶ τοῦ ζῳδιακοῦ λόγον ἐχούσης, ὃν τὰ <u class="num">ξ</u> πρὸς τὰ <u class="num">α</u> <u class="num">ιε</u>, περὶ δὲ τὸ ἀπογειότερον κινούμενον ἰσοταχῶς τὸ τοῦ ἐπικύκλου κέντρον τὴν θέσιν ἔχον πάντοτε ἐπὶ τοῦ ἐπικύκλου κέντρον τὴν θέσιν ἔχον πάντοτε ἐπὶ τοῦ ἐκκέντρου κύκλου ὡς εἰς τὰ ἑπόμενα τοῦ κόσμου καὶ περὶ τὴν εἰρημένην διάμετρον τὴν ὑπεροχήν, ᾗ ὑπερέχει ἡ τοῦ ἡλίου πάροδος τῆς ἰσοχρονίου τῶν ἀπλανῶν παρόδου. <span class="txt">|I.11:5|</span> Πάλιν δὴ νοείσθω καὶ ἐν τῇ ἐπικύκλῳ σφαίρᾳ <span class="pagina" href="../92" id="92"></span> κυκλίσκος περὶ τὸ κέντρον αὐτῆς ἐν τῷ τοῦ λοξοῦ κύκλου ἐπιπέδῳ τῆς εὐθείας τῆς δι᾿ ἀμφοτέρων τῶν κέντρων αὐτοῦ τε καὶ τοῦ ἀπογειοτέρου τῶν δύο τῶν εἰρημένων, περὶ ὃ κινεῖται ἰσοταχῶς, τὰ αὐτὰ σημεῖα πάντοτε τοῦ κυκλίσκου καταλαμβανούσης, ἃ καλοῦμεν ἀπόγειόν τε καὶ περίγειον, <span class="txt">|I.11:6|</span> καὶ ἕτερος κυκλίσκος ὁμόκεντρος αὐτῷ φερόμενος ἐν τῷ αὐτῷ ἐπιπέδῳ καὶ περὶ τὸ αὐτὸ κέντρον ἰσοταχῶς, ὡς τῆς κατὰ τὸ ἀπόγειον διαστάσεως ἐπὶ τὰ αὐτὰ τῇ τοῦ κόσμου περιστροφῇ συντελουμένης, τὴν ἴσην πάροδον τῇ είρημένῃ τοῦ κέντρου τοῦ ἐπικύκλου, <span class="txt">|I.11:7|</span> φερέτω δὲ οὗτος ὁ κυκλίσκος ἕτερον ἐγκεκλιμένον πρὸς αὐτὸν καὶ περὶ τὸ αὐτὸ κέντρον ἀμεταστάτως τῆς μὲν ἐγκλίσεως περιεχούσης γωνίαν τοιούτων <u class="num">γ</u> ∠′, οἵων ἐστὶν ἡ μία ὀρθὴ <u class="num">ϛ</u>, τῆς δὲ ἐκ τοῦ κέντρου τοῦ ἐκκέντρου πρὸς τὴν ἐκ τοῦ κέντρου τοῦ κυκλίσκου λόγον ἐχούσης, ὃν τὰ <u class="num">ξ</u> πρὸς τὰ <u class="num">μγ</u> ς′, <span class="txt">|I.11:8|</span> καὶ ἐπὶ τούτου τοῦ κυκλίσκου κινείσθω ὁ ἀστὴρ περὶ τὸ κέντρον αὐτοῦ ἰσοταχῶς, ὡς τῆς κατὰ τὸ ἀπόγειον μεταστάσεως ἐπὶ τὰ ἐναντία τῇ τοῦ κόσμου περιστροφῇ συντελουμένης, τὴν ἴσην πάροδον συναμφοτέραις τῇ τε τοῦ ἐπικύκλου καὶ τῇ τοῦ ἀστέρος, ὥστε ἐν ὅλοις πρώτοις νυχθημέροις <u class="num">λγ</u> πρὸς Αἰγυπτιακοῖς ἔτεσι <u class="num">λε</u> ἀποκαταστάσεις ποιεῖσθαι <u class="num">νζ</u> ἔγγιστα· ἐπιλαμβάνεται γὰρ εἰς τὸν ἀκριβῆ λογισμὸν μιᾶς μ ξ᾿ α.</p>
<p><span class="txt">|I.11:9|</span> ἐν δὲ τῷ πρώτῳ ἔτει τῆς Ἀλεξάνδρου τελευτῆς κατ᾿ Αἰγυπτίους Θὼθ α᾿ τῆς ἐν Ἀλεξανδρείᾳ μεσημβρίας τὸ μὲν ἀπογειότατον τῆς ἐκκεντρότητος ἀπεῖχεν τῆς ἐαρινῆς ἰσημερίας εἰς τὰ ἑπόμενα τοῦ κόσμου μ̊ <u class="num">ν</u> καὶ ξ′ ξ′ <u class="num">κδ</u>, τοσαῦτα δὲ καὶ τὸ βόρειον πέρας, <span class="txt">|I.11:10|</span> τὸ δὲ κέντρον τοῦ ἐπικύκλου ἀπὸ τοῦ ἀπογείου τῆς ἐκκεν<span class="pagina" href="../94" id="94"></span>τρότητος ὡς εἰς τὰ ἑπόμενα τοῦ κόσμου μ̊ <u class="num">ροζ</u> καὶ ξ′ ξ′ <u class="num">ιβ</u>, καὶ πάλιν τὸ μὲν βόρειον πέρας τοῦ λοξοῦ κυκλίσκου ἀπὸ τοῦ ἀπογείου τοῦ ἐπικύκλου ὡς είς τὰ προηγούμενα τοῦ κόσμου μ̊ <u class="num">πζ</u> καὶ ξ′ ξ′ <u class="num">ις</u>, ὁ δὲ ἀστὴρ ἀπὸ τοῦ βορείου πέρατος τοῦ λοξοῦ κυκλίσκου ὡς εἰς τὰ ἑπόμενα τοῦ κόσμου μ̊ <u class="num">ρξη</u> καὶ ξ′ ξ′ <u class="num">λε</u>.</p>
<h3 id="I.12"><a href="#I.12" title="Link"></a><span class="txt">⟨12⟩</span> </h3>
<p><span class="txt">|I.12:1|</span> ἐπὶ δὲ τῆς τοῦ ἄρεως σφαίρας νοείσθω κατὰ τὰ αὐτὰ κύκλος ὁμόκεντρος τῷ ζῳδιακῷ φερόμενος ἐν τῷ ἐπιπέδῳ αὐτοῦ καὶ περὶ τὸ αὐτὸ κέντρον ἰσοταχῶς ἀπὸ δυσμῶν πρὸς ἀνατολάς, ὅσον καὶ ἡ τῶν ἀπλανῶν σφαῖρα, <span class="txt">|I.12:2|</span> φερέτω δὲ οὗτος ὁ κύκλος ἕτερον κύκλον ἐγκεκλιμένον πρὸς αὐτὸν καὶ περὶ τὸ αὐτὸ κέντρον ἀμεταστάτως τῆς ἐγκλίσεως τῶν ἐπιπέδων περιεχούσης γωνίαν τοιούτων <u class="num">α</u> ∠′ γ′, οἵων ἐστὶν ἡ μία ὀρθὴ <u class="num">ϛ</u>. <span class="txt">|I.12:3|</span> ἐν δὴ τῷ τοῦ λοξοῦ κύκλου ἐπιπέδῳ ὑποκείσθω διάμετρος ἡ διὰ τοῦ βορείου καὶ νοτίου πέρατος καὶ ἐπ᾿ αὐτῆς μεταξὺ τοῦ κέντρου τοῦ ζῳδιακοῦ καὶ τοῦ βορείου πέρατος δύο σημεῖα ἴσην ἀπολαμβάνοντα εὐθεῖαν τὴν μεταξὺ τοῦ κέντρου τοῦ ζῳδιακοῦ καὶ τοῦ πρὸς αὐτῷ τῶν δύο σημείων, καὶ περὶ μὲν τὸ περιγειότερον σημεῖον κύκλος ἔκκεντρος καὶ ἀμετάστατος τῆς ἐκ τοῦ κέντρου αὐτοῦ πρὸς τὴν μεταξὺ τῶν κέντρων αὐτοῦ τε καὶ τοῦ ζῳδιακοῦ λόγον ἐχουσης, ὃν τὰ <u class="num">ξ</u> πρὸς τὰ ἕξ, <span class="txt">|I.12:4|</span> περὶ δὲ τὸ ἀπογειότερον κινούμενον ἰσοταχῶς τὸ τοὺ ἐπικύκλου κέντρον τὴν θέσιν ἔχον πάντοτε ἐπὶ τοῦ ἐκκέντρου κύκλου ὡς εἰς τὰ ἑπόμενα τοῦ κόσμου καὶ περὶ τὴν εἰρημένην διάμετρον τὴν ὑπεροχήν, ᾗ ὑπερέχει ἡ τοῦ ἡλίου πάροδος συναμφοτέρων τῶν ἰσοχρονίων παρόδων τῆς τε τῶν ἀπλανῶν καὶ τῆς τοῦ ἀστέρος, ὥστε ἐν ὅλοις πρώτοις νυχθημέροις <u class="num">τξα</u> πρὸς Αἰγυπτιακοῖς ἔτεσιν <u class="num">ϛε</u> ἀποκαταστάσεις ποιεῖσθαι <u class="num">να</u> <span class="pagina" href="../96" id="96"></span> ἔγγιστα· λείπει γὰρ εἰς τὸν ἀκριβῆ λογισμὸν μιᾶς μ̊ ξ′ ξ′ <u class="num">γ</u>. <span class="txt">|I.12:5|</span> Πάλιν δὴ νοείσθω καὶ ἐν τῇ ἐπικύκλῳ σφαίρᾳ κυκλίσκος περὶ τὸ κέντρον αὐτῆς ἐν τῷ τοῦ λοξοῦ κύκλου ἐπιπέδῳ τῆς εὐθείας τῆς δι᾿ ἀμφοτέρων τῶν κέντρων αὐτοῦ τε καὶ τοῦ ἀπογειοτέρου τῶν δύο τῶν είρημένων, περὶ ὃ κινεῖται ἰσοταχῶς, τὰ αὐτὰ σημεῖα πάντοτε τοῦ κυκλίσκου καταλαμβανοῦσης, ἃ καλοῦμεν ἀπόγειόν τε καὶ περίγειον, <span class="txt">|I.12:6|</span> καὶ ἕτερος κυκλίσκος ὁμόκεντρος αὐτῷ φερόμενος ἐν τῷ αὐτῷ ἐπιπέδῳ καὶ περὶ τὸ αὐτὸ κέντρον ἰσοταχῶς, ὡς τῆς κατὰ τὸ ἀπόγειον μεταστάσεως ἐπὶ τὰ ἐναντία τῇ τοῦ κόσμου περιστροφῇ συντελουμένης, τὴν ἴσην πάροδον τῇ εἰρημένῃ τοῦ κέντρου τοῦ ἐπικύκλου, <span class="txt">|I.12:7|</span> φερέτω δὲ καὶ οὗτος ὁ κυκλίσκος ἕτερον ἐνγκεκλιμένον πρὸς αὐτὸν καὶ περὶ τὸ αὐτὸ κέντρον ἀμεταστάτως τῆς μὲν ἐγκλίσεως περιεχούσης γωνίαν τοιούτων πάλιν <u class="num">α</u> ∠′ γ′, οἵων ἐστὶν ἡ μία ὀρθὴ <u class="num">ϛ</u>, τῆς δὲ ἐκ τοῦ κέντρου τοῦ ἐκκέντρου πρὸς τὴν ἐκ τοῦ κέντρου τοῦ κυκλίσκου λόγον ἐχούσης, ὃν τὰ <u class="num">ξ</u> πρὸς τὰ <u class="num">λθ</u> ∠′, <span class="txt">|I.12:8|</span> καὶ ἐπὶ τούτου τοῦ κυκλίσκου κινείσθω ὁ ἀστὴρ περὶ τὸ κέντρον αὐτοῦ ἰσοταχῶς, ὡς τῆς κατὰ τὸ ἀπόγειον μεταστάσεως ἐπὶ τὰ ἐναντία τῇ τοῦ κόσμου περιστοφῇ συντελουμένης, τὴν ἴσην πάροδον συναμφοτέραις τῇ τε τοῦ ἐπικύκλου καὶ τῇ τοῦ ἀστέρος, τουτέστι τὴν ὑπεροχήν, ᾗ ὑπερέχει ἡ τοῦ ἡλίου πάροδος τῆς ἰσοχρονίου τῶν ἀπλανῶν παρόδου.</p>
<p><span class="txt">|I.12:9|</span> ἐν δὲ τῷ α᾿ ἔτει ἀπὸ τῆς Ἀλεξάνδρου τελευτῆς κατ᾿ Αἰγυπτίους Θὼθ α᾿ τῆς ἐν Ἀλεξανδείᾳ μεσημβρίας τὸ μὲν ἀπογειότατον τῆς ἐκκεντρότητος ἀπεῖχεν τῆς ἐαρινῆς ἰσημερίας ὡς εἰς τὰ ἑπόμενα τοῦ κόσμου μ̊ <u class="num">ρι</u> καὶ ξ′ ξ′ <u class="num">μδ</u>, τοσαῦτα δὲ καὶ τὸ βόρειον πέρας, <span class="pagina" href="../98" id="98"></span> <span class="txt">|I.12:10|</span> τὸ δὲ κέντρον τοῦ ἐπικύκλου ἀπὸ τοῦ ἀπογείου τῆς ἐκκεντρότητος ὡς εἰς τὰ ἑπόμενα τοῦ κόσμου μ̊ <u class="num">τνς</u> καὶ ξ′ ξ′ <u class="num">κ</u>, καὶ πάλιν τὸ μὲν βόρειον πέρας τοῦ λοξοῦ κυκλίσκου ἀπὸ τοῦ ἀπογείου τοῦ ἐπικύκλου ὡς εἰς τὰ προηγούμενα τοῦ κόσμου μ̊ <u class="num">ρος</u> καὶ ξ′ ξ′ <u class="num">κ</u>, ὁ δὲ ἀστὴρ ἀπὸ τοῦ βορείου πέρατος τοῦ λοξοῦ κύκλου ὡς εἰς τὰ ἑπόμενα τοῦ κόσμου μ̊ <u class="num">σϛς</u> καὶ ξ′ ξ′ <u class="num">μς</u>.</p>
<h3 id="I.13"><a href="#I.13" title="Link"></a><span class="txt">⟨13⟩</span> </h3>
<p><span class="txt">|I.13:1|</span> ἐπὶ δὲ τῆς τοῦ Διὸς σφαίρας νοείσθω κύκλος ὁμόκεντρος τῷ ζῳδιακῷ φερόμενος ἐν τῷ ἐπιπέδῳ αὐτοῦ καὶ περὶ τὸ αὐτὸ κέντρον ἰσοταχῶς ἀπὸ δυσμῶν πρὸς ἀνατολάς, ὅσον καὶ ἡ τῶν ἀπλανῶν σφαῖρα, <span class="txt">|I.13:2|</span> φερέτω δὲ οὗτος ὁ κύκλος ἕτερον κύκλον ἐγκεκλιμένον πρὸς αὐτὸν καὶ περὶ τὸ αὐτὸ κέντρον ἀμεταστάτως τῆς ἐγκλίσεως τῶν ἐπιπέδων περιεχούσης γωνίαν τοιούτων <u class="num">α</u> ∠′, οἵων ἐστὶν ἡ μία ὀρθή <u class="num">ϛ</u>, <span class="txt">|I.13:3|</span> ἐν δὲ τῷ τοῦ λοξοῦ κύκλου ἐπιπέδῳ νοηθείσης εὐθείας ἀπὸ τοῦ κέντρου τοῦ ζῳδιακοῦ ἐπὶ τὸ προηγούμενον τοῦ βορείου πέρατος μ̊ <u class="num">κ</u> ὑποκείσθω ἐπ᾿ αὐτῆς δύο σημεῖα ἴσην ἀπολαμβάνοντα εὐθεῖαν τὴν μεταξὺ τοῦ κέντρου τοῦ ζῳδιακοῦ καὶ τοῦ πρὸς αὐτῷ τῶν δύο σημείων, καὶ περὶ μὲν τὸ περιγειότερον τῶν δύο σημείων κύκλος ἔκκεντρος καὶ ἀμετάστατος τῆς ἐκ τοῦ κέντρου αὐτοῦ πρὸς τὴν μεταξὺ τῶν κέντρων αὐτοῦ τε καὶ τοῦ ζῳδιακοῦ λόγον ἐχούσης, ὃν τὰ <u class="num">ξ</u> πρὸς τὰ <u class="num">β</u> ∠′ δ′, <span class="txt">|I.13:4|</span> περὶ δὲ τὸ ἀπογειότερον ἰσοταχῶς κινείσθω τὸ τοῦ ἐπικύκλου κέντρον τὴν θέσιν ἔχον πάντοτε ἐπὶ τοῦ εἰρημένου ἐκκέντρου ὡς εἰς τὰ ἑπόμενα τοῦ κόσμου καὶ περὶ τὴν εἰρημένην διάμετρον τὴν ὑπεροχὴν, ᾗ ὑπερέχει ἡ τοῦ ἡλίου πάροδος συναμφοτέρων τῶν ἰσοχρονίων παρόδων τῆς τε τῶν ἀπλανῶν καὶ τοῦ ἀστέρος, ὥστε ἐν ὅλοις <span class="pagina" href="../100" id="100"></span> πρώτοις νυχθημέροις <u class="num">σλη</u> πρὸς Αἰγυπτιακοῖς ἔτεσι <u class="num">σιγ</u> ἀποκαταστάσεις ποιεῖσθαι <u class="num">ιη</u> ἔγγιστα· ἐπιλαμβάνεται γὰρ πρὸς τὸν ἀκριβῆ λογισμὸν μιᾶς μ̊ ξ′ <u class="num">α</u>. <span class="txt">|I.13:5|</span> Πάλιν καὶ ἐν τῇ ἐπικύκλῳ σφαίρᾳ νοείσθω κυκλίσκος περὶ τὸ κέντρον αὐτῆς ἐν τῷ τοῦ λοξοῦ κύκλου ἐπιπέδῳ τῆς εὐθείας τῆς δι᾿ ἀμφοτέρων τῶν κέντρων αὐτοῦ τε καὶ τοῦ ἀπογειοτέρου τῶν δύο τῶν εἰρημένων, περὶ ὃ κινεῖται ἰσοταχῶς, τὰ αὐτὰ σημεῖα πάντοτε τοῦ κυκλίσκου καταλαμβανούσης, ἃ καλοῦμεν ἀπόγειόν τε καὶ περίγειον, <span class="txt">|I.13:6|</span> καὶ ἕτερος κυκλίσκος ὁμόκεντρος αὐτῷ φερόμενος ἐν τῷ αὐτῷ ἐπιπέδῳ καὶ περὶ τὸ αὐτὸ κέντρον ἰσοταχῶς, ὡς τῆς κατὰ τὸ ἀπόγειον μεταστάσεως ἐπὶ τὰ αὐτὰ τῇ τοῦ κόσμου περιστροφῇ συντελουμένης, τὴν ἴσην πάροδον τῇ εἰρημένῃ τοῦ κέντρου τοῦ ἐπικύκλου, <span class="txt">|I.13:7|</span> φερέτω δὲ καὶ οὗτος ὁ κυκλίσκος ἕτερον ἐγκεκλιμένον πρὸς αὐτὸν καὶ περὶ τὸ αὐτὸ κέντρον ἀμεταστάτως τῆς μὲν ἐγκλίσεως περιεχούσης γωνίαν τοιούτων <u class="num">α</u> ∠′, οἵων ἐστὶν ἡ μία ὀρθὴ <u class="num">ϛ</u>, τῆς δὲ ἐκ τοῦ κέντρου τοῦ ἐκκέντρου πρὸς τὴν ἐκ τοῦ κέντρου τοῦ κυκλίσκου λόγον εχούσης, ὃν τὰ <u class="num">ξ</u> πρὸς τὰ <u class="num">ια</u> ∠′, <span class="txt">|I.13:8|</span> καὶ ἐπὶ τούτου τοῦ κυκλίσκου κινείσθω ὁ ἀστὴρ περὶ τὸ κέντρον αὐτοῦ ἰσοταχῶς, ὡς τῆς κατὰ τὸ ἀπόγειον μεταστάσεως ἐπὶ τὰ ἐναντία τῇ τοῦ κόσμου περιστροφῇ συντελουμένης, τὴν ἴσην πάροδον συναμφοτέραις τῇ τε τοῦ ἐπικύκλου καὶ τῇ τοῦ ἀστέρος, τουτέστι τὴν ὑπεροχήν πάλιν, ᾗ ὑπερέχει ἡ τοῦ ἡλίου πάροδος τῆς ἰσοχρονίου τῶν ἀπλανῶν παρόδου.</p>
<p><span class="txt">|I.13:9|</span> ἐν δὲ τῷ α᾿ ἔτει ἀπὸ τὴς Ἀλεξάνδρου τελευτῆς κατ᾿ Αἰγυπτίους Θὼθ α᾿ τῆς ἐν Ἀλεξανδρείᾳ μεσημβρίας τὸ μὲν ἀπογειότατον τῆς ἐκκεντρότητος ἀπεῖχεν τῆς ἐαρινῆς ἰσημερίας ὡς εἰς τὰ ἑπόμενα τοῦ κόσμου <span class="pagina" href="../102" id="102"></span> μ̊ <u class="num">ρνς</u> καὶ ξ′ ξ′ <u class="num">κδ</u>, <span class="txt">|I.13:10|</span> τὸ δὲ κέντρον τοῦ ἐπικύκλου ἀπὸ τοῦ ἀπογείου τῆς ἐκκεντρότητος ὡς εἰς τὰ ἑπόμενα τοῦ κόσμου μ̊ <u class="num">σϛβ</u> καὶ ξ′ ξ′ <u class="num">μγ</u>, καὶ πάλιν τὸ μὲν βόρειον πέρας τοῦ λοξοῦ κύκλου ἀπὸ τοῦ ἀπογείου ὡς εἰς τὰ ἑπόμενα τοῦ κόσμου μ̊ <u class="num">ϛβ</u> καὶ ἑξηκοστὰ <u class="num">μγ</u>, ὁ δὲ ἀστὴρ ἀπὸ τοῦ βορείου πέρατος τοῦ λοξοῦ κυκλίσκου ὡς εἰς τὰ ἑπόμενα τοῦ κόσμου μ̊ <u class="num">σλα</u> καὶ ξ′ ξ′ <u class="num">λα</u>.</p>
<h3 id="I.14"><a href="#I.14" title="Link"></a><span class="txt">⟨14⟩</span> </h3>
<p><span class="txt">|I.14:1|</span> ἐπὶ δὲ τῆς τοῦ Κρόνου σφαίρας νοείσθω κύκλος ὁμόκεντρος τῷ ζῳδιακῷ φερόμενος ἐν τῷ ἐπιπέδῳ αὐτοῦ καὶ περὶ τὸ αὐτὸ κέντρον ἰσοταχῶς ἀπὸ δυσμῶν πρὸς ἀνατολάς, ὅσον καὶ ἡ τῶν ἀπλανῶν σφαῖρα, <span class="txt">|I.14:2|</span> φερέτω δὲ οὗτος ὁ κύκλος ἕτερον κύκλον ἐγκεκλιμένον πρὸς αὐτὸν καὶ περὶ τὸ αὐτὸ κέντρον ἀμεταστάτως τῆς ἐγκλίσεως τῶν ἐπιπέδων περιεχούσης γωνίαν τοιούτων <u class="num">β</u> ∠′, οἵων ἐστὶν ἡ μία ὀρθή <u class="num">ϛ</u>, <span class="txt">|I.14:3|</span> ἐν δὲ τῷ τοῦ λοξοῦ κύκλου ἐπιπέδῳ νοηθείσης εὐθείας ἀπὸ τοῦ κέντρου τοῦ ζῳδιακοῦ ἐπὶ τὸ ὑπολειπόμενον σημεῖον τοῦ βορείου πέρατος μ̊ <u class="num">μ</u> ὑποκείσθω ἐπ᾿ αὐτῆς δύο σημεῖα ἴσην ἀπολαμβάνοντα εὐθεῖαν τὴν μεταξὺ τοῦ κέντρου τοῦ ζῳδιακοῦ καὶ τοῦ πρὸς αὐτῷ τῶν δύο σημείων, καὶ περὶ μὲν τὸ περιγειότερον τῶν δύο σημείων κύκλος ἔκκεντρος καὶ ἀμετάστατος τῆς ἐκ τοῦ κέντρου αὐτοῦ πρὸς τὴν μεταξὺ τῶν κέντρων αὐτοῦ τε καὶ τοῦ ζῳδιακοῦ λόγον ἐχούσης, ὃν τὰ <u class="num">ξ</u> πρὸς τὰ <u class="num">γ</u> γ′, <span class="txt">|I.14:4|</span> περὶ δὲ τὸ ἀπογειότερον ἰσοταχῶς κινείσθω τὸ κέντρον τοῦ ἐπικύκλου τὴν θέσιν ἔχον πάντοτε ἐπὶ τοῦ εἰρημένου ἐκκέντρου ὡς εἰς τὰ ἑπόμενα τοῦ κόσμου καὶ περὶ τὴν εἰρημένην διάμετρον τὴν ὑπεροχὴν, ᾗ ὑπερέχει ἡ τοῦ ἡλίου πάροδος συναμφοτέρων τῶν ἰσοχρονίων παρόδων <span class="pagina" href="../104" id="104"></span> τῆς τε τῶν ἀπλανῶν καὶ τοῦ ἀστέρος, ὥστε ἐν ὅλοις πρώτοις νυχθημέροις <u class="num">τλ</u> πρὸς Αἰγυπτιακοῖς ἔτεσι <u class="num">ριζ</u> ἀποκαταστάσεις ποιεῖσθαι <u class="num">δ</u> ἔγγιστα· ἐπιλαμβάνεται γὰρ πρὸς τὸν ἀκριβῆ λογισμὸν μιᾶς μ̊ ξ′ <u class="num">α</u>. <span class="txt">|I.14:5|</span> Πάλιν καὶ ἐν τῇ ἐπικύκλῳ σφαίρᾳ νοείσθω κυκλίσκος περὶ τὸ κέντρον αὐτῆς ἐν τῷ τοῦ λοξοῦ κύκλου ἐπιπέδῳ τῆς εὐθείας τῆς δι᾿ ἀμφοτέρων τῶν κέντρων αὐτοῦ τε καὶ τοῦ ἀπογειοτέρου τῶν δύο τῶν εἰρημένων, περὶ ὃ κινεῖται ἰσοταχῶς, τὰ αὐτὰ σημεῖα πάντοτε τοῦ κυκλίσκου καταλαμβανούσης, ἃ καλοῦμεν ἀπόγειόν τε καὶ περίγειον, <span class="txt">|I.14:6|</span> καὶ ἕτερος κυκλίσκος ὁμόκεντρος αὐτῷ φερόμενος ἐν τῷ αὐτῷ ἐπιπέδῳ καὶ περὶ τὸ αὐτὸ κέντρον ἰσοταχῶς, ὡς τῆς κατὰ τὸ ἀπόγειον μεταστάσεως ἐπὶ τὰ αὐτὰ τῇ τοῦ κόσμου περιστροφῇ συντελουμένης, τὴν ἴσην πάροδον τῇ τοῦ κέντρου τοῦ ἐπικύκλου, <span class="txt">|I.14:7|</span> φερέτω δὲ καὶ οὗτος ὁ κυκλίσκος ἕτερον ἐγκεκλιμένον πρὸς αὐτὸν καὶ περὶ τὸ αὐτὸ κέντρον ἀμεταστάτως τῆς μὲν ἐγκλίσεως περιεχούσης γωνίαν τοιούτων πάλιν <u class="num">β</u> ∠′, οἵων ἐστὶν ἡ μία ὀρθὴ <u class="num">ϛ</u>, τῆς δὲ ἐκ τοῦ κέντρου τοῦ ἐκκέντρου πρὸς τὴν ἐκ τοῦ κέντρου τοῦ κυκλίσκου λόγον εχούσης, ὃν τὰ <u class="num">ξ</u> πρὸς τὰ <u class="num">ς</u> ∠′, <span class="txt">|I.14:8|</span> καὶ ἐπὶ τούτου τοῦ κυκλίσκου κινείσθω ὁ ἀστὴρ περὶ τὸ κέντρον αὐτοῦ ἰσοταχῶς,<span class="note"><a aria-label="1" class="note txt" href="#n1"></a><small class="note" data-sign="1" id="n1"> <i class="txt">End of authentic Greek text. The rest is copied from the previous chapter.</i></small></span> ὡς τῆς κατὰ τὸ ἀπόγειον μεταστάσεως ἐπὶ τὰ ἐναντία τῇ τοῦ κόσμου περιστροφῇ συντελουμένης, τὴν ἴσην πάροδον συναμφοτέραις τῇ τε τοῦ ἐπικύκλου καὶ τῇ τοῦ ἀστέρος, τουτέστι τὴν ὑπεροχήν πάλιν, ᾗ ὑπερέχει ἡ τοῦ ἡλίου πάροδος τῆς ἰσοχρονίου τῶν ἀπλανῶν παρόδου.</p>
<p><span class="txt">|I.14:9|</span> ἐν δὲ τῷ α᾿ ἔτει ἀπὸ τὴς Ἀλεξάνδρου τελευτῆς κατ᾿ Αἰγυπτίους Θὼθ α᾿ τῆς ἐν Ἀλεξανδρείᾳ μεσημβρίας τὸ μὲν ἀπογειότατον τῆς ἐκκεντρότητος ἀπεῖχε <span class="pagina" href="../106" id="106"></span> τῆς ἐαρινῆς ἰσημερίας ὡς εἰς τὰ ἑπόμενα τοῦ κόσμου μ̊ <u class="num">σκη</u> καὶ ξ′ ξ′ <u class="num">κδ</u>, <span class="txt">|I.14:10|</span> τὸ δὲ κέντρον τοῦ ἐπικύκλου ἀπὸ τοῦ ἀπογείου τῆς ἐκκεντρότητος ὡς εἰς τὰ ἑπόμενα τοῦ κόσμου μ̊ <u class="num">σι</u> καὶ ξ′ ξ′ <u class="num">λη</u>, καὶ πάλιν τὸ μὲν βόρειον πέρας τοῦ λοξοῦ κύκλίσκου ἀπὸ τοῦ ἀπογείου ὡς εἰς τὰ ἑπόμενα τοῦ κόσμου μ̊ <u class="num">ο</u> καὶ ξ′ ξ′ <u class="num">λη</u>, ὁ δὲ ἀστὴρ ἀπὸ τοῦ βορείου πέρατος τοῦ λοξοῦ κυκλίσκου ὡς εἰς τὰ ἑπόμενα τοῦ κόσμου μ̊ <u class="num">σιθ</u> καὶ ξ′ ξ′ <u class="num">ις</u>.</p>

</article>