<section class="txtsrc"><p>medium quarta circuli fuerit, ecentricitatis quadratum a quadrato semidiametri ecentrici abice. Relictum vero duplo ecentricitatis in se multiplicato adiunge, et collecti radix quadrata est linea qua centrum epicicli a centro mundi distat. Eam serva. Duplum denique ecentricitatis in sinum totum extende, productum vero per radicem divide servatam; nam sinus exeuntis arcus erit equatio centri quesita. Iam itaque patet iter omnes centri equationes per semicirculum cognoscendi, reliqui vero semicirculi equaciones quia inventu similes et in quantitate prioribus equales sunt pretereo. Centro enim epicicli equaliter utrinque ab auge medio quidem itinere distanti, equales accidunt centri equationes.</p>
<p>Argumentorum denique equationes, ut cognite fiant, ordo poscit. Argumenti planete veri, si quadrante minus fuerit, sinum primum habeas et secundum. Et utrumque eorum in numerum semidiametri epicicli respectu semidiametri ecentrici superius elicitum multiplica, productorum quoque utrumque in sinum totum divide. Et quod per sinum secundum exivit distantie centri epicicli a centro mundi adice, collectumque in se ductum ei quod per sinum primum exivit in se multiplicato coniunge. Aggregati enim radix quadrata distantiam corporis planete a centro mundi numerabit, quam tene ad partem. Deinde id quod per sinum primum exivit in sinum totum extende, et productum per radicem partire servatam. Exibit enim sinus cuius arcus est equatio argumenti quesita.</p>
<p>Si vero argumentum equatum plus quadrante fuerit, ipsum ex semicirculo abice, et residui sinum primum et secundum ex tabulis suis addisce. Utrumque autem eorum in semidiametrum epicicli multiplica, utrumque etiam productum per sinum totum divide. <span data-on="n157"></span>Quod patet<span class="idlight note" data-off="n157"><a aria-label="157" class="note txt" href="#n157"></a><small class="note" data-sign="157" id="n157"> Quod patet<span class="txt">]</span> <i class="txt">corr. in</i> quodque</small></span> per sinum secundum exiverit ex distantia centri epicicli a centro mundi minue. Relictum vero in se ductum ei quod per sinum primum exivit in se itidem multiplicato adicias. Congregati enim quadrata radix distanciam corporis planete a centro mundi predicabit, quam servabis. Deinde quod per sinum primum exivit in sinum totum multiplica; productum vero per radicem servatam divide. Nam quod exibit est sinus rectus cuius quidem arcus erit equacio argumenti cupita.</p>
<p>Quod si huiusmodi verum argumentum equale quadranti statueris, quadratum semidiametri epicicli quadrato linee que epiciclum a centro mundi removet coniunge, et collecti radicem planete a centro mundi distantiam appella. Deinde semidiametrum epicicli in sinum totum multiplica; productum vero per radicem partire servatam. Exeuntis namque arcus erit equatio argumenti quesita. Per semicirculum igitur argumentorum equationes non ignorabis. Reliquus autem semicirculus equaciones prioribus habet equales. Quare ipsum nunc missum facio.</p>
<p>Has duas equationes oppone numeris suis in tabula cum quibus queri solent, si tabulas habere voles compositas. Si itaque in motu suo centrum epicicli equalem semper haberet a centro mundi distantiam, satisfacerent hec due equationes pro motibus equandis. Id vero non est, unde ut motus equentur et ne tabule solito plures fiant, cogitandum erit </p></section>