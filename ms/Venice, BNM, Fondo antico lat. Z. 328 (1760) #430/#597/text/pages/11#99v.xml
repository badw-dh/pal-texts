<section class="txtsrc"><p>de minutis proporcionalibus et diversitatibus diametri quemadmodum in Luna. Aequaciones tamen argumentorum hic reperientur ad situm epicicli in longitudine ecentrici media, et ob hoc duplicibus minutis proporcionalibus opus erit. Excessus namque equationum que argumentis relativis in auge et eius opposito respondent adeo <span data-on="n158"></span>magni<span class="idlight note" data-off="n158"><a aria-label="158" class="note txt" href="#n158"></a><small class="note" data-sign="158" id="n158"> magni<span class="txt">]</span> <i class="txt">corr. in</i> magne</small></span> sunt quod si minutis proporcionalibus simplicibus velut in Luna utaris, nimium a vero recedes. Pro hiis ergo ea que circa Lunam recitata sunt consule.</p>
<p>Ad equationes denique Mercurii quo pacto deprehendi queant operam dabimus. Et primo ad equationes centri veniemus. Si itaque centrum medium fuerit minus 60 gradibus, ipsum a semicirculo deme, et residui cordam per ecentricitatem multiplica. Productum vero per sinum totum divide, et quod exibit serva. Deinde centro medio adde suam medietatem, et collecti sinum primum elice cum sinu secundo. Et utrumque eorum in prius servatum multiplica, utrumque etiam productum per sinum totum divide. Quodque per sinum primum exibit in se multiplicatum a quadrato semidiametri aufer, et residui radicem quadratam ei quod per sinum secundum exivit superadde. Nam quod aggregabitur erit distantia centri epicicli a centro motus equalis, quam serva. Postea sinum primum centri medii accipe sinumque secundum. Et quemlibet eorum in ecentricitatem multiplica, singulaque producta per sinum totum divide. Quodque per sinum secundum exivit distantie prius servate superadde, et collectum in se ductum ei quod per sinum primum exivit in se multiplicato coniunge. Nam collecti quadrata radix distantiam centri epicicli a centro mundi numerabit, quam serva. Deinde vero id quod per sinum primum exivit in sinum totum multiplica, et productum per radicem partire servatam. Exeuntis enim arcus erit equatio centri quesita.</p>
<p>Si vero centrum medium fuerit 60 gradus, triplum quadrati ecentricitatis ex quadrato semidiametri minue. Relicti enim radix quadrata erit distantia centri epicicli a centro equantis, cum qua denique ut prius procedes.</p>
<p>Quod si centrum medium plus 60 fuerit minus tamen 90, ipsum a semicirculo deme. Et residui cordam addisce, quam per ecentricitatem multiplica, et productum in sinum totum divide. Quod vero exibit custodi. Item centrum medium cum medietate sua a semicirculo aufer, et residui sinum primum accipe sinumque secundum. Et utrumque eorum in prius servatum multiplica; utrumque vero productum per sinum totum divide. Quodque per sinum primum exivit in se ductum a quadrato semidiametri ecentrici deme, et a radice residui id quod per sinum secundum exivit subtrahe. Nam quod relinquitur erit distantia centri epicicli a centro equantis, cum qua deinde ut superius procede.</p>
<p>Si autem centrum medium 90 gradus fuerit, ecentricitatem in se multiplicatam a quadrato semidiametri ecentrici minue, et a radice residui ecentricitatem ipsam deme. Quod enim remanebit erit distantia centri epicicli a centro equantis, quam in se ductam ecentricitati in se multiplicate superadde. Et collecti radix quadrata erit distantia centri epicicli a centro mundi, quam serva. Deinde ecentricitatem per sinum totum multiplica, et productum per radicem divide servatam. Exeuntis enim arcus est equatio centri quesita.</p>
<p>Sed centrum </p></section>