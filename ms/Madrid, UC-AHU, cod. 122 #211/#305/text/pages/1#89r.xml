<section class="txtsrc"><p><del>D</del> Sermo deinde qui est de figura corporis et de passionibus aut nocumentis corporalibus. De anime post hec qualitate et <ins>eiusdem</ins> passionibus. De fortuna deinde acquisitiva et de fortuna axiomatica hoc est honoraria, post hec de actionis qualitate. De convictu nuptiali, de filiorum procreatione, de amicorum connexionibus et congruentiis. De peregrinationibus ac postremo, de mortis qualitate quod capitulum potentia quidem cum eo habet familiaritatem quod temporibus vite pertractat, ordine vero haud immerito post hec omnia collocatur. Super quorum unoquoque capitulatim enarrationem faciemus, ipsos considerationis tractatus cum <del>ipsis</del> nudis effectivis facilitatibus, ut diximus, exponentes et ea que curiose a multis <ins>et</ins> nugaciter <ins>dicta sunt</ins> que<ins>que</ins> persuasibilem non habent rationem, ad primas causas que a natura sunt remittentes; atque ea que possibilem habent comprehensionem, non per partes et numeros que nullam habent cause rationem, sed per ipsam speculationem configurationum erga loca familiaria considerantes.</p>
</section>