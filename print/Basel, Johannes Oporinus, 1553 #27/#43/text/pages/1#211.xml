<section class="txtsrc"><p>ac insuper praestigiatores, veneficos, lenones et ex similibus rebus quaestum facientes; si Iupiter eam adspiciet, faciet athletas, coronarum gestatores, auctos honoribus, muliebri favore evectos. Si vero Mars erit magisterii dominus ac Sol eum adspiciet, artifices faciet, qui operas suas igne adhibito faciunt, ut coquos, fusores, cauteria exercentes, fabros aerarios; sed sine Sole, ut casus feret ferrarios, aut navium architectos, fabros, lapicidas, politores, lignorum sectores; si vero Saturnus eum adspiciet, nautas, aquaeductus facientes, cuniculos agentes, lictores, coquos, balneatores; sin autem Iupiter, milites, ministros, vectigalium praefectos, caupones, portitores, victimarios. Rursus si duo praesint magisterio, si dominentur Mercurius et Venus, erunt artifices musici aut organici aut cantores aut poetae aut rhythmici, et cum loca permutant faciunt artifices scenicos, histriones, mangones, organorum</p></section>