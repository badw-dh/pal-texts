<section class="txtsrc"><p>fabros, fidium factores, saltatores, textores, aerearum imaginum fictores, pictores; et cum a Saturno adiuvantur, exercent easdem artes quas dixi, et negociantur mundo muliebri; et cum a Iove adiuvantur, efficiunt iudices, praesides rationum, magistratus, negociosos, erudientes pueritiam, tribunos populi. Si Mercurius et Mars dominantur, faciunt statuarios, armorum artifices, sculptores, fusores, luctatores, medicos, chirurgos, accusatores, adulteros, insidiatores, falsarios; et cum adiuvat eos Saturnus, facit homicidas, grassatores, raptores, latrones, abactores, praestigiatores; si autem a Iove adiuvantur, fiunt patientes laborum, audaces, acres, ingerentes se negociis, aliena curantes et inde lucrantes. Sin autem Venus et Mars dominantur, faciunt tinctores, ungentarios, stanum, plumbum, argentum, aurum fundentes, saltatores armatos, venena miscentes et curantes; sin autem a Saturno adiuvantur, erunt cultores bestiarum, vespillones, praeficae, lugubria ca</p></section>