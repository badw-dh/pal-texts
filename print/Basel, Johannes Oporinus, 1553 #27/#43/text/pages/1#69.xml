<section class="txtsrc"><p>et particulares universalibus subiiciantur, necesse est prius dici de generalioribus, si particularia consideraturi sumus.</p>
<p>Caeterum haec universalis consideratio aut est totarum regionum aut partium et certarum urbium, praeterea aut maiores mutationes statis recurrentes temporibus, ut bellorum, pestilentiae, terraemotuum, diluvii et similes indicantur; aut leviores et minores, ut annuae tempestatis, intensio aut remissio, hyems horridior aut mitior, flatus ventorum, aestus, ubertas, sterilitas et alia huius generis.</p>
<p>Anteferenda est autem observatio eventuum maiorum et qui totis regionibus accidunt, propter causam praedictam. Horum cognitio duo requirit, primum considerationem ad quas partes signiferi et ad quas stellas quaelibet regio pertineat; secundo considerationem quales in singulis partibus effectiones existant certo tempore, propter defectus luminum, transitum errantium stellarum, ortus et stationes. </p></section>