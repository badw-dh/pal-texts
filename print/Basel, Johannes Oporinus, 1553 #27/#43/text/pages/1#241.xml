<section class="txtsrc"><p>Tales et insepulti relinquentur et laniabuntur a bestiis et volucribus, si malefici in ferinis signis erunt, nec adspicit locum interfectorem aliquis beneficus. Et erunt neces in peregrinis regionibus, cum stellae significantes venient ad illorum itinerum tempora, maxime cum ibi Luna erit aut quadrato adspectu aut ex opposito illa loca adspiciet.</p>
<h3 id="IV.11"><a href="#IV.11" title="Link"></a><span class="txt">⟨IV.11⟩</span> De temporum divisione</h3>
<p>Pertractatis singulis partibus in summa, quae de corpore, moribus et fortuna quaeruntur, ut initio instituimus, cum quidem consideratio tantum de praecipuis et crassioribus partibus loquatur; nunc addenda est consideratio de temporum divisione physica et conveniens superiori doctrinae. Ut igitur in omnibus praedictionibus fatum commune, potentius particularibus respici primum solet ita regio attendatur, qua particularia multa iudicantur, videlicet circa formas corporum, mores animi, legum varietates; et </p></section>