<section class="txtsrc"><p>ratione incrementi et decrementi luminis, ut initio ostendimus. Rursus, universaliter cum mane Solem antecedunt et conspiciuntur, grandia; cum primum insistunt, robusta et valida, cum in praecedentia feruntur, non apta proportione conformata, cum secundo insistunt, imbecilliora; cum occidunt, dignitate carentia et vitiorum foecunda corpora pariunt. Porro loca quoque formationem corporum et constitutionem temperamentorum adiuvant. Universaliter enim, quadrans ab aequinoctio verno usque ad solstitium bene coloratos efficit, eleganti proportione, magnos, firmos, oculis pulchris, temperamento humido et calido. Alter quadrans a solstitio ad autumnale aequinoctium, colore mediocres, magnitudine iusta et apta, firmos, oculis nigricantibus, hirsutos, capillitio crispo, temperamento sicciore et calidiore. Tertius quadrans ab autumnali aequinoctio ad brumam, flavescentes, graciciles, raros, capillitio mediocri, venustis oculis, exuberantes frigido et sic</p></section>