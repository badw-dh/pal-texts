<section class="txtsrc"><p>maxime circa loca serpentum in coelo aut circa ferinas figuras, significat mortem a venenatis animalibus, sed cum simul est Venus, significat veneficia et insidias muliebres; cum vero Luna in Virgine, Piscibus aut humidis signis adspicit Saturnum, mergitur natus in undas; et circa navim Argo significantur naufragia; iunctus autem Saturnus Soli in solstitiali signo aut oppositus, aut vice Solis Marti oppositus, significat natum opprimi ruina; sin autem illi tenebunt medium coeli, ex arduo loco praeceps cadet. Mars autem cum Solem infaustum aut Lunam quadrato adspectu aut opposito adspicit, in signis humanis significat neces in seditionibus civilibus aut interficiendos ab hostibus, aut sua manu, cumque Venus Martem adspicit, significat mulieres aut causam necis praebere aut ipsas natum interfecturas esse; cum vero Mercurius Martem adspicit, natus interficietur a piratis aut latronibus aut grassatoribus;</p></section>