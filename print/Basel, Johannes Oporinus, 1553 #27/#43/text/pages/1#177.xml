<section class="txtsrc"><p>frigidos facit, et auget pituitam ac fluxus, et efficit macilentos et imbecilles, obnoxios dysenteriis, tussi, difficulter expuentes, doloribus crassioris intestini conflictantes, elephantiasi laborantes; in mulieribus vero, matricis pericula. Mars efficit cruentum sputum, inflammationes pulmonis, scabiem, sectiones, ustiones, vexationes continuas abditorum membrorum, propter fistulas, haemorrhoidas, inflammationes, ulcera urentia, depascentia carnem; in mulieribus vero, abortus, evulsiones foetus aut arrosiones. Haec ita magis fiunt cum planetarum positus, qui illa mala excitant, convenit ad illas corporis partes. Et auget mala Mercurius, Saturno iunctus, ad frigiditatem inclinans et faciens assiduam agitationem et conturbationem humorum, praecipue circa thoracem, stomachum et fauces; Marti vero iunctus, siccitatem auget, ut in exulcerationibus, depilatione, crustulis, apostematibus, erisypela, impetigine saeva, atra bile, comitiali aut similibus.</p></section>