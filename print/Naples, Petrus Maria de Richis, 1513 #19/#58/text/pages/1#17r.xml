<section class="txtsrc"><p class="petit">Hactenus de formis per medium zodiaci constitutis Ptolemaeus eruditorio more prodidit, nunc et de assurgentibus in septentrionem,<span class="note"><a aria-label="36" class="note txt" href="#n36"></a><small class="note" data-sign="36" id="n36"> septentrionem<span class="txt">]</span> septentriouem</small></span> quando quidem septentrionalis regio pollentior nobis sit atque prima, nec de stellis harum formarum scribit nisi eruditionis causa. Supponit autem loca verificata earum, ut diximus et dicemus. Animadversione dignum (ut Arabs Ptolemei interpres dicit) stellas per medium zodiaci constitutas esse pollentiores et primae virtutis, septentrionales vero esse secundae virtutis, tantoque pollentiores quanto zodiaco propiores sunt ac minus deviae, australes vero tertiae, tantoque imbecilliores, quanto australiores. Causam vero affert ex iis, quae dicta sunt in perspectivisque stellae agunt ad nos per radios cadentes recte et quoniam radii stellarum zodiaci angulos efficiunt ad nos rectiores et post illos sunt radii septentrionales, ideo et virtutes simili ratione constituuntur ad nos, qua et anguli radiorum. Verum incolentibus meridiem et circa et ultra aequinoctium, australes stellae vires maximas emittunt atque pollentiores quam mitterent septentrionales, propter causam eandem, sed de viribus stellarum in fine dicemus, nunc vero supponamus ad nos septentrionales formas esse secundas et post illas zodiaci esse examinandas. Amplius animadvertendum eiusmodi formas, quae fabulose traditae sunt a poetis, non absque rationes in cœlum translatas esse, nam et si ipsi fabulose in cœlum transferant et rei veritate nulla fuerit translatio illa, colorem tamen habet haec eorum ficta translatio, quando ea, quae sunt generis eius apud nos ad sua cœli signa referantur. Non multis ante annis cum Saturni Martisque coniunctio in Tauro horridissima hyeme frigora effecisset, observavimus magnam bobus calamitatem attulisse et quamquam ovis tollerando frigora est imbecillior, in boves tamen vaehementius pestis illa desaevit, propter signum cœleste ad quod terrestris bos refertur, quae coniunctio si fuisset in Ariete nimirrum in<span class="note"><a aria-label="37" class="note txt" href="#n37"></a><small class="note" data-sign="37" id="n37"> in<span class="txt">]</span> iu</small></span> oves saevius grassata esset. Observavi non semel defectus Solis et Lunae insignis humanis horridissimas calamitates hominibus excitasse. Hismet temporibus observavi defectionem in ipsa navis imagine et non multo post secuta fuit magna navium iactura atque naufragium. In hominum natalibus quando pericula exquiruntur si malefica stella minitetur e Geminis, nimirum malum id pro signi natura infertur ab homine, cum signum illud humanum sit. Cui vulnus in capite a malefico planeta infligitur, is Arietem habuit male fortunatum in genitura, praeest enim Aries capiti. Rerum agri scriptores tradunt non edi a muribus viris eius uvas, quae noctu putata fuerit Luna plena Leonem peragrante. Quae res docet fabulas, has quibus poetae in cœlum transferunt ipsas res, non esse aniles sed ratione naturali fulcitas. Supponamus igitur et nomina imaginum et figuras, ut Aratus et Hyginius scribunt, quia nobis ad eruditiones iuvenum satis erit. Quantum vero ad graeca verba attinet, illa cœli sive forma, sive imago, sive signum, quae graece Draco est, a nonnullis Serpens aut Anguis dicitur. Stella, cui Graecum nomen est Arcturo, chaldaice dicitur Azimech Apamer. Stellae Coronae chaldaice sunt Malfelcare. Illud signum quod a maioribus tum Graecis tum Latinis Lyra dicebatur, nunc Vulturem cadentem nostri vocant, chaldaice vero vocatur Asange. Illa cœli etiam imago, quae Heniochus graece est, a nostris Auriga vocatur. Illa quoque, quae graece est Ophiochus a nostris Serpentarius dicitur. Item et quae graece est Aetos, latine apud multos recentiores Vultur volans dicitur. Haec de stellis, quae in signis ab orbe signifero in septentrionem assurgentibus constituuntur dicta sunt.</p>
<h3 id="I.26"><a href="#I.26" title="Link"></a><span class="txt">⟨26⟩</span> Enuntiatum XXVI: De in austrum declinantibus</h3>
<p>Earum vero, quae in australibus zodiaci imaginibus sunt, lucida quae in Piscis Australis ore fulget operationes venereis mercurialibusque similes facti. Quae in Pristice, saturniae sunt. Earum autem quae ad Orionem stella, quae in humeris collocatur, Martis Mercurioque similis </p></section>