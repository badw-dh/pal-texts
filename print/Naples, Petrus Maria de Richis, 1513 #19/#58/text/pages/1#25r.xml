<section class="txtsrc"><p class="petit">corporea quod utriusque qualitatis corporeae participia sint, Gemini quidem humiditatis et caliditatis, Virgo caliditatis et siccitatis, Sagittarius siccitatis et frigiditatis, Pisces frigiditatis et humiditatis, qua ratione etiam a compluribius multiformia nuncupantur quod multarum formarum idiotropias retinent. Animadversione dignum (ut Graecus sine nomine inquit) quod alii diviserunt dodecatemoria in quattuor, alii in tria, Ptolemaeus in quattuor, ut in solida, bicorporea, conversiva et aequinoctialia, alii vero in tria quod omnis anni hora habet principium, medium et finem. Principium quidem graece trope dicitur, latine conversio, quod quum Sol in illum transit, aerem convertit in alium statum. Medium signum vero solidum est, quod qualitatem initiatam in aere firmat atque roborat. Finis vero disomon, hoc est bicorporeum, quod praeterita hora et futura participet. Qua ratione constat Arietem tropicum, Taurum solidum, Geminos bicorporeum signa esse. Itemque constat iuxta haec aequinoctialia non differ a tropicis, imo aequinoctiale omne esse tropicum, et de solidis et bicorporeis satis.</p>
<h3 id="I.33"><a href="#I.33" title="Link"></a><span class="txt">⟨33⟩</span> XXXIII: De masculinis et fœmininis animalibus</h3>
<p>Rursus vero ratione eadem sex quidem dodecatemoriorum statuunt naturae masculinae atque diurnae, totidem autem feminae atque nocturnae. Atque statuitur iis quidem ordo, ut alterum iuxta alterum sit, ita ut semper prope noctem dies sit consideremus et prope fœminam mas. Assumpto videlicet principio dictas ob causas ab Ariete ipso, similiter etiam mare et principe et praesidente collocato quando agens potestate patiens ipsum excellat. Iure ex dodecatemoriis Arietem et Libram masculina simul et diurna constituerunt, quando aequinoctialis circulus per ipsa transiens, primum et omnium pollentissimum motum efficiat. Reliqua vero alia deinceps consequenter alterum iuxta alterum modo dicto ordinantur.</p>
<p class="petit">Quarta signorum divisio est, quod alia sunt masculina, alia fœminina, diurna atque nocturna, ita ut sex sint masculina, sex fœminina, ad huius declarationem Ptolemaeus ex naturalis philosophia duo petit. Primum quod iuxta marem fœmina sit semper statuenda et prope diem nox, hoc et observatio ipsa docet et philosophia naturalis approbat. Petit secundo, ut mas semper sit primo loco collocandus, quando agens sit patiente prestantius, haec duo ex philosophia ipsa accepit. Tertium a mathematico, videlicet quod ab Ariete principium sit assumendum, quibus statutis, Aries erit mas, quia primo loco collocatus, Taurus fœmina, quia iuxta Arietem marem et in caeteris simili ratione servata dicatur. Aliam rationem sibi ex mathematica comperat Ptolemaeus, quod Aries videlicet et Libra masculina sint, quoniam pollentissima quando per ipsa transeat aequinoctialis circulus, quo motus pollentissimus agitur videlicet diurnus. Pytagorei (ut Graecus sine nomine refert) aliam divisionis afferunt causam, quod parem numerum Pytagorei fœminam faciunt, argumento quod facile secatur et patitur, imparem masculum, quia est insecabilis ac passioni non idoneus. Unde par fœmina, impar masculinum perhibentur, quare omnem signum impar masculinum, omnem par fœminum faciunt, initio accepto ab Ariete. Porphyrius in suis eruditionibus inquit masculina signa sunt factionis Solis, Saturni et Iovis, sunt autem masculina, quae ab Ariete super fœmina iuxta marem fœmina vero factionis Lunae, Martis et Veneris, sunt autem, quae a Tauro alterum iuxta alterum, ut diximus. Proprie autem excipitur a fœminis Capricornus, ut et si fœmininum sit, a Saturno accipitur tanquam suae factionis signum. Pisces a Iove a masculinis vero excipitur Aries qui Martis est factionis et Libra quae Veneris. Mercurius vero in Geminis et Libra factionem habet, quando ipse hermaphroditus sit ancipitisque generis. Haec de masculinis et fœmininis signis.</p>
</section>