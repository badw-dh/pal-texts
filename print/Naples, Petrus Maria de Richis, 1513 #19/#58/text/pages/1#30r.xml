<section class="txtsrc"><p class="petit">quitur et iuxta partes eiusmodi Ptolemaeus Porphyrius et omnes Graeci sortem docent colligere. Alius est pars temporis sive gradus ascensionis, qui est pars rectae et obliquae ascensionis et eiusmodi partes ubique e Ptolemaeo chrona sive tempora dicuntur. Iure dubitatio non parva erit an aspectus iuxta partes aequales signiferi, an tempora ascensionum sint colligendi. Quicquid velint recentiores, haec est indubitata Ptolemaei sententia, ut ex Porphyrio et graeco sine nomine aperte colligitur, quod radii sive aspectus sive configurationes per gradus aequales signiferi extendi debeant, dirigi autem per ascensiones vel rectas vel obliquas aut mixtas pro conditione loci. Nam si in ortu vel occasu per obliquas, si in culmine aut imo per rectas, si in tractibus mediis per ascensiones mixtas dirigi debent. Rationes vero tantae rei nunc omittimus.</p>
<h3 id="I.39"><a href="#I.39" title="Link"></a><span class="txt">⟨39⟩</span> XXXIX: De praecipienti<span class="txt">[</span>ti<span class="txt">]</span>bus et obtemperantibus signis</h3>
<p>Similiter autem praecipientes et obtemperantes dicuntur partes, quaecumque secundum aequalem ab eodem et utrolibet aequinoctialium punctorum distantiam elongantur, eo quod in aequis temporibus ascendunt et descendunt et quod aequalibus in parallelis sunt. Harum vero quae quidem aestivo in hemicyclo sunt, praecipientes nuncupantur, quae vero in hyemali, obtemperantes, nam cum Sol per illas decurrit, maiorem efficit ipsa nocte diem, per has autem minorem.</p>
<p class="petit">Secunda signorum sive partium signorum connexio sive familiaritas est qua haec praesident, illa obtemperant praesiidet enim prima Arietis pars et XXX Piscium obtemperat. Item et secunda similiter praesidet Arietis et XXIX Piscium obtemperat et sic deinceps usque in aliud aequinoctium. Vult igitur binas assignare causas huius familiaritatis, ut Graecus sine nomine exponit, unam qua omnino interse invicem afficiuntur, alteram qua alia praeeminent, alia obtemperant. Afficiuntur quidem invicem quod aequis temporibus ascendunt aut descendunt, cuius causam affert quod in aequalibus parallelis sunt. Praesident vero quae in hemicyclo aestivo sunt, hoc est a capite Arietis usque ad finem Virginis, quando Sol in illis constitutus diei faciat incrementum obtemperant autem quae in brumali, cum Sol per illa decurrens diminutionem diei faciat, modo venerabiliorem auctio diminutione, quare signa aestivi hemicycli praesident, signa reliqui hemicycli obtemperabunt. Nec credas tu quodlibet brumale signum cuilibet aestivo obtemperare, sed singulum singulo, ut Pisces Arieti, Aquarius Tauro, Capricornus Geminis, Sagittarius Cancro, Scorpius Leoni atque Libra Virgini. Itemque et pars parti, ut XXX Piscium primae Arietis obedit et XXIX secundae et sic deinceps. Quantum vero ad Graeca verba attinet, semeion acceptum est pro puncto non pro dodecatemorio, ut Graecus sine nomine exponit, unde et apud Aristotelem in Libro de generatione, signum pro puncto accipitur quando inquit continuum esse divisibile secundum omne signum. Causa huius expositionis est quod non quaelibet pars Arietis praesidet cuilibet Piscium, sed singula singulae, propterea semeion, hoc est punctorum, intelligendum est.</p>
<h3 id="I.40"><a href="#I.40" title="Link"></a><span class="txt">⟨40⟩</span> XL: De respectantibus et aequivalentibus signis</h3>
<p>Amplius autem aequivalere dicunt invicem partes, quaecumque ab eodem atque utrolibet conversivorum punctorum aequedistant, argumento quod cum in ipsorum alterum Sol devenerit, dies diebus, noctes noctibus atque propriarum horarum intervalla axaequat. Haec autem et respectare se invicem dicuntur, cum ob ea quae dicta sunt, tum etiam quod quaeque earum ad illa finitoris punta occidit ex quibusmet exoritur.</p>
<p class="petit">Tertia connexio est aspectus, quo videlicet signa respectare se et invicem aequivalere dicuntur ut Cancer Geminis, Leo Tauro, Virgo Arieti, Libra Piscibus, Scorpius Aquario, Sagittarius Capricorno. Itemque prima Cancri pars aequivalet XXX parti Geminorum II vero XXIX et sic deinceps per ordinem usque ad finem, hoc autem Ptolemae</p></section>