<section class="txtsrc">
<h3 id="IV.5"><a href="#IV.5" title="Link"></a><span class="txt">⟨IV.5⟩</span> De coniugio</h3>
<p>Cum proximum sit his de coniugio dicere, in legittima viri cum foemina coniunctione ita coniectandum est. Si de viris agitur ad Lunam respicimus, ut affecta sit. Primum quidem quando in orientalibus quadrantibus reperitur viris in adolescentia matrimonium decernit, aut post aetatem statam iuvenculam dominum ducet, si in occidentalibus tarde contracturum matrimonium aut tempori quidem sed cum vetula, at si radiis oppressa est et Saturno configurata, prorsus uxorem non ducturum. Ad haec si in signo unius figurae aut uni alicui stellarum se applicans reperta fuerit, uno coniugio contentum, si vero in bicorpori signo aut multiformi aut pluribus se in eodem signo applicans invenitur, saepe coniungium iterabit. Ac si planetae applicantes aut secundum appropinquationem aut secundum testificationem boni fuerint, bonas ducet, si malefici, malas. Saturnus enim applicationem nactus foeminas efficit laboriosas et tetricas, Iupiter venerabiles, familiam gubernantes, Mars audaces, rebelles, Venus formosas, gratiosas, hilares, Mercurius sagaces et acumine praeditas. Amplius Venus cum Iove aut Saturnus cum Mercurio victui queritando utiles, coniugis amantes et liberorum, cum Marte animosas, instabiles, variabiles. In uxoribus vero ipsis earumque coniungio spectare oportet Solem, nam is repertus in quadrantibus orientalibus significat eas vel in prima adolescentia nuptu dari vel post aetatem consistentem cum adolescente matrimonium contrahere, in occidentalibus tarde nubentes aut matura aetate cum seniculo contrahentes indicat; et in signo unius formae aut cum planeta uno matutino deprehensus, semel tantum nubentes; in multiformi vero aut pluribus matutinis configuratus, saepe coniugium iterantes. Ac si Saturnus hoc modo Soli configuratus sit compositos maritos habebunt et commodos ac industrios, si Iupiter venerabiles et magnanimos, si Mars strennuos a liberis et uxore alienos immorrigeros, si Venus iucundos et formosos, si Mercurius victui consulentes et agiles, Venus autem cum Saturno ignavos facit et in venereis frigidos, cum Marte calidos, proclives ad congressum, adulteros, cum Mercurio liberorum amantes. Orientales quadrantes hoc loco accipi</p></section>