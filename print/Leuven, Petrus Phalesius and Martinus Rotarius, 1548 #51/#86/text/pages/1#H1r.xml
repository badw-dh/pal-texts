<section class="txtsrc"><p>Ad septentrionem vergens, ventosum, ad austrum humidum et variabile.</p>
<p>Signum Capricorni generaliter humidum est. In prioribus partibus aestuans et noxium, mediis temperatum, posterioribus pluviosum. Tam septentrionalibus quam australibus humidum ac noxium.</p>
<p>Aquarii signum in genere est frigidum et aquosum; sed particulariter prima habet humida, media temperata, extrema ventosa. Septentrionalia aestuantia, australia nivosa.</p>
<p>Signum Piscium universaliter frigidum est et ventosum. Partes autem priores quidem temperatas, medias vero humidas, posteriores aestuantes. Septentrionalis situs ventosus, australis aquosus est.</p>
<h3 id="II.12"><a class="local" href="#II.12" title="anchor"></a><span class="txt">⟨II.12⟩</span> De particulari tempestatum consideratione</h3>
<p>His igitur expositis sequitur percursio particularium significationum quae talis sit. Una est ratio generalis respectu quadrantum signiferi qua, ut diximus, observanda sunt proximae antecedentia aequinoctiales ac tropicas significationes, interlunia ac plenilunia horumque utrorumlibet in unoquoque proposito climate cardines tanquam geniturae tempore constituendi. Tum cognoscendae dominatrices stellae cum interluniorum tum pleniluniorum loci et sequentium hunc cardinum, sicut supra in deliquiorum doctrina exposuimus, atque ita universalia de proprietate quadrantum exquirere, sed intentiones ac remissiones de dominantium stellarum natura, cuiusque modi ac constitutionis effectionem ille habeant perdiscere oportet. Altera ratio est menstrua, qua consideranda sunt in singulis similiter signis interlunia et plenilunia hoc solo observato, si interlunium forte antecesserit proxime punctum tropicum aut aequinoctiale, ut interluniis illo toto quadrante utamur, sin plenilunium ut pleniluniis. Considerandi et cardines et utriusque loci dominatrices stellae, inque primis applicationes defluxionesque errantium stellarum earundemque proprietates nec non et locorum quosque ventos quaeque stella ac quaeque signorum partes in quibus illae fuerint commoveat, praeterea in qua ventum latitudine sua inclinet Lunae in ob</p></section>