<section class="txtsrc"><p>temporibus evenient leviora graviorave iuxta temporum succedentium quam dicemus distributionem. Cum vero sit humanae geniturae temporale aliquod exordium, natura quidem ipsius satus, potentia vero et ut contingit cum foetus enitendo in lucem aeditur, si constet de sationis tempore ita ut illud vel casu vel observatione compertum sit, illud sane sequi convenit ad corporis animique peculiares conditiones coniectandas, considerando cuiusmodi sit effectionum quae tunc temporis sit astrorum constitutio. Semel enim in initio cum pro ratione circunfusi coeli suam qualitatem semen induit, licet succedentibus temporibus corporatura diversa fiat, cum tamen propriam tantum materiam natura augescendo sibi conciliat, magis imitatur primum illum statum suum et peculiarem priusque impressam conformationem. Verum enimvero quando illud initium (ut fere evenire solet) ignoratur, a partu necessario accipiendum est, quod et ipsum maximum est, et hoc solo a priori superatur quod per illud etiam quae ante partum contingunt praescire liceat. Ac profecto si quis illud initium quis appellaverit, hoc vero quasi post principium magnitudinem huius tempore quidem inferiorem, aequalem vero atque adeo perfectiorem potentia constituerit; ut propemodum non abs re illa seminis humani, haec vero hominis appellari possit generatio. Siquidem multa etiam tunc infanti accrescunt, quae prius cum in utero materno esset illi non aderant, atque haec peculiaria humanae naturae, corporisque configuratio. Licet illi nihil videatur novae qualitatis in partu accedere, hoc acquirit ut iuxta coeli circunfusi constitutionem in lucem aedatur, quum natura post maturitatem foetus ad convenientem situm similemque illi quo primum informari caepit partum urgeat. Ut merito et huius generis effectionum existimare conveniat significationem esse quae in partu contingit astrorum constitutionem, non ut effectricem omnino sane, sed quae necessario simillimam efficiendi vim potentia complexa sit. Cum autem propositum nobis sit hanc etiam partem non omittere ad eum quem initio huius operis exposuimus ratiocinando modum quatenus talem praescientiam consequi liceat, veterem quidem praedictionum consuetudinem quae mistura constat astrorum omnium aut plurimorum, cum multiplex sit et prope</p></section>