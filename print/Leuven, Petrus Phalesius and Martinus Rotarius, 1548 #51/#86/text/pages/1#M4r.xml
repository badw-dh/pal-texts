<section class="txtsrc"><p>stinentes, ad puerorum congressus propensiores et zelotypos. Si secus, irruptores, machinatores, ore impudico, nunc harum nunc illarum partium, perversis sententiis, deceptores, perturbatores, mendaces, calumniatores, periuros, penitus perversos, insidiatores, incompositos, inhospitales, falsarios, mulierum constupratores et puerorum. Amplius cultui corporis deditos, molles, infames, quique in ore sint omni populo, omnibus se immiscentes, interdum recte iudicantes interdum secus, turpia perpetrantes et pro vario affectionum motu unumquenque contumelia afficientes.</p>
<p>Mercurius sine collega animum gubernans foeliciter situs solertes, ingeniosos, mentis vi praeditos, multarum rerum peritia instructos, ad inveniendum idoneos, experientes, bene rationcinantes, coniectando scopum fere attingentes, naturae rerum peritos, bonae indolis, imitatores, beneficos, contemplandi vi praeditos, mathematicos, arcanorum conscios et prospere haec omnia. Si aliter positus est, vafros, impraemeditatos, obliviosos, impetuosos, leves, variabiles, inepte elegantiam affectantes, insipientes, facile per errorem peccantes, mendaces, nullo discrimine utentes, inconstantes, infidos, alienis imminentes, iniustos et omnino menti labili et in errores seductili. Cum his ita constitutis conferenda etiam erit Lunae constitutio, nam si in flexuris extiterit austrini et borei limitis, cooperatur ad mentis animique naturam, quod efficiat omnia variabiliora et indolem plurium machinatricem ac denique inconstantiorem. In nodis vero acutiorem, magisque industriam et agiliorem, amplius ascendens et aucta lumine, nobiliorem, illustriorem, ac solidiorem liberioremque. Si minuta lumine aut solis iubare oppressa est tardiorem, hebetiorem et ad poenitudinem propensiorem, obscuriorem et tectiorem quoque. Sol etiam ad partes vocatur quocunque tandem modo animae gubernatori conciliatus in felici constitutione, eo quod omnia reddat aequiora, rectiora, perfectioraque et plus dignitatis sive maiestatis pro se ferentia, magis denique pia. Infeliciter situs neque hospitio receptus, humiliora, difficiliora, minus prae se dignitatis, minus maiestatis ferentia, simpliciora, severiora, magisque cruda, intractabiliora atque omnino correctu asperiora.</p>
</section>