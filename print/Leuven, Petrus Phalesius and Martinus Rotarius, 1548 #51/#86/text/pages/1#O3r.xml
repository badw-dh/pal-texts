<section class="txtsrc"><p>sionibus expositas. Si inconiuncta sint aut mutuo opposita, inimicitias maximas et diuturnas. Si neutrum accidat, sed tantum in locis configuratis extiterint, si hexagonis aut trigonis, minorem benevolentiam conciliant, si quadratis minores inimicitias ut interdum occurrant in amicitia silentium et simultas, quando maleficae hasce configurationes transeunt, in contentionibus reconciliationes et benevolentiae vicissitudines per beneficorum ad configurationes ingressum. Cum amicitiarum et inimicitiarum genera tria sint: aut enim ex instituto et electione libera ita in se invicem affecti homines sunt aut usus necessitatisque gratia aut denique voluptatis iniuriaeve causa; quando omnia aut complura dictorum inter se mutuo familiariter conveniunt, ex omnibus his amicitia spetiebus conflata est, quemadmodum quando dissident, odium. Quando sola luminarium loca, ex delectu libero quod est benevolentiae genus optimum et firmissimum; sicut contra, odium acerrimum et cui credere nihil oporteat, sic si fortunae sortes conveniant usus necessitatisque gratia contrahitur, quando horoscopi, voluptatis et contumeliae. Observare autem convenit locorum configuratorum supplosiones stellarumque ad haec aspectus; in quibus enim genituris inciderit configurationis superatio, sive in idem signum sive in proxime succedens, illis praecipuae partes in amicitia tribuendae sunt aut odio; in quibus vero fuerit aspectus stellarum meliorum, illis ex amicitia uberiores fructus, ex inimicitia damna graviora decernuntur. In temporaneis autem societatibus et contentionibus animum advertere oportebit ad motiones syderum in utraque genitura, hoc est quibus temporibus unius geniturae astra ad loca astrorum alterius promoveant; hoc enim modo contingunt amicitiae et inimicitiae imbeciliores et partiles et perstare solent usque ad separationem ipsorum astrorum plerunque vero tantisper donec alius quispiam succedentium planetarum irrumpat. Saturnus igitur et Iupiter subeuntes mutua loca amicitias gignunt per conspirationes aut agriculturam, aut haereditarias successiones, Saturnus et Mars per rixas insidias, easque ultroneas, Saturnus et Venus coniunctionem per affinitates cito labescentem et evanescentem, Saturnus et Mercurius affinitates et convictus conciliant per largitiones, munera, mercaturam <b>/O<sub>3</sub>v/ </b>aut arcanorum communicationem. Iupiter vero et Mars dignitatum et gubernationis caussa, Iupiter et Venus hominum publica munera eaque sacra obeuntium, cultus scilicet divini, oraculorum et his similium, Iupiter et Mercurius conversationes disserendi discendive et philosophandi cuassa instituit. Mars et Venus amorum, adulteriorum aut ocii ignavi gratia, instabiles tamen et non rectissime institutas, Mars vero et Mercurius inimicitias et vociferationes et lites, literarum et pharmacorum occasione. Venus autem et Mercurius convictus ob artis eiusdem studium aut canendi aut literarum communicationem aut foeminarum causa. Magnitudinem igitur et parvitatem intentionem et remissionem, societatum aut contentionum ex comprehensorum locorum ad praecipua quatuor loca comparatione iudicare oporetet, nam in angulis aut sortibus fortunae aut circa luminaria si occurrant, evidentes significant et vehementes affectiones mutuas, sin ab his destiterint obscuras, commoditatem vero aut incommoditatem illis ex societate maiorem ex astrorum inspectantium praedicta loca ad bene maleve faciendum propensione.</p>
<h3 id="IV.8"><a class="local" href="#IV.8" title="anchor"></a><span class="txt">⟨IV.8⟩</span> De servis</h3>
<p>De servis et eorum erga dominos animo benevolo aut malevolo ex signo mali genii iudicandi modum accipimus et ex iis qui hunc signiferi locum intuentur, tam secundum genituram ipsam quam accessus aut oppositiones, maxime ut gubernatores huius partis signiferi convenienter praecipuis geniturae locis aut repugnanter configurati fuerint.</p>
<h3 id="IV.9"><a class="local" href="#IV.9" title="anchor"></a><span class="txt">⟨IV.9⟩</span> De peregrinatione</h3>
<p>Quae vero ad peregrinationem spectant colligimus ex luminum erga angulos, statu amborum, magis vero Lunae. Occidens enim haec aut ab angulis decidua peregrinationes locorumque mutationes indicat; quod propemodum etiam Mars aliquando praestat, sive occidens et ipse sive ab angulo qui vertici incumbit decidens, quando luminaribus ex opposito aut quadrangulo loco situs est. Si vero et pars fortunae insignis peregrinandi authoribus extiterit, vitam omnem et conversationes actionesque universas in peregrinatione exequuntur. Benefici igitur haec loca intuentes eiusve succedentes, honorificas praestant et lucrosas profectiones reditusque celeres et expeditos; malefici contra laboriosas, damnosas et periculis obnoxias et impeditos reditus, nusquam tamen omittere convenit temperan</p></section>