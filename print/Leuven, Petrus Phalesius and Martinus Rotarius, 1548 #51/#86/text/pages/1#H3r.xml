<section class="txtsrc">
<h2 id="III"><a href="#III" title="Link"></a><span class="txt">⟨III⟩</span> Claudii Ptolemaei mathematici de iudiciis liber tertius</h2>
<h3 id="III.1"><a href="#III.1" title="Link"></a><span class="txt">⟨III.1⟩</span> </h3>
<p>Explicata a nobis in prioribus communium eventuum consideratione, nimirum quae et natura praecedit et plurimum valet in peculiarium, prout uniuscuiusque conditio requirit casuum decretis, quam quidem praescientiae partem genethlialogicam dicimus, existimare convenit utriusque generis unam eandemque vim esse qua operando qua contemplando. Enimvero tam generatim multis quam singulis peculiariter accidentium effectrix est errantium stellarum Solisque ac Lunae motio, mutationis autem subiectarum hisce rerum praecognitio erudita est secundum conformes coelestium corporum per circunfusum nobis coelum traiectiones accepta observatio; nisi quatenus generalis illa coelestium efficientia latius patet ac seipsa contenta est, partilis vero non ita. Nec vero initia utrarumque, unde sumentes coelestium constitutionem quae per eas figurarum commistiones significantur praevidere nitimur eadem esse putabimus. Sed generalium effectionum complura (neque enim unum habemus universorum) eaque non ab inferioribus semper accipienda, sed a superioribus etiam causasque eventuum inserentibus; fere enim in iis omnibus ex defectibus luminum evidentioribus et vehementibus stellarum occursationibus considerationem instituimus. Singulis vero hominibus peculiariter contingentium et unum statuimus exordium et plura; unum videlicet ipsius concretionis humanae, complura vero ea quae deinceps primo isti initio succrescunt; sed hic antiquius habetur unum illud initium, cum reliqua tanquam subiecta sibi perficiat.</p>
<p>Quae cum ita se habent, a primo initio accipiuntur quae universim nato conveniunt, a reliquis autem quae labentibus</p></section>