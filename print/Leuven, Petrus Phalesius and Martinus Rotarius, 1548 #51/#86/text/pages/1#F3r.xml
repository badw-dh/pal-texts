<section class="txtsrc"><p>uno cultus numinum genere utuntur; parent humiliter, cumque metu et abiectione ac patientia, imperant animose et magnifice. Viri plures uxores, foeminae maritos habent, connubia appetunt cumque sororibus commiscentur, virorum in gignendo magna efficacia in concipiendo mulierum foecunditas, ut in regione accommodata generationi. Multi ibi viri putidi et animis muliebribus reperiuntur aliqui et in partes genitales grassantur, propter maleficarum ac Veneris vespertinam figurationem. Ex his Cyrenarum, Marmaricae inque primis inferioris Aegypti incolae ascribuntur proprie Geminibus et Mercurio; ideoque sunt cogitantes, prudentes, intelligentes rerum omnium, sed maxime sapientiae et divinitatis, magi, arcanorum initiorum institutores, in mathematicis plane excellentes. Qui Thebaida tenent Oasin, Troglodyticen Librae sunt ac Veneris; unde calida natura est illorum et mobilis, et in abundantia degunt. Arabes, Azani, Medii, Aethiopes, dantur Aquario et Saturno; suntque carnivori ac piscivori et pastores, agrestem et feris similem agunt vitam. Ac conciliationes quidem stellarum signorumque cum certis gentibus communesque harum proprietates designatae a nobis breviter ad hunc modum sese habent. Ad usus autem facilitatem exponemus deinceps nudam traditionem conciliationis singularum gentium cum unoquoque signo ex superioribus convenienter ductam, hoc modo.</p>
<p>Nuda expositio quae gentes quibus sub signis ponantur:</p>
<p>Aries habet Britanniam, Galliam Bracatam, Germaniam, Bastarnas, Coelosyriam, Palestinam, Idumaeam, Iudaeam.</p>
<p>Taurus Parthiam, Mediam, Persida, Cyclades insulas, insulam Ciprum, maritima loca Asiae minoris.</p>
<p>Gemini Hircaniam, Armeniam, Mattianen, Cyrenas, Marmaricam, inferiorem Aegyptum.</p>
<p>Cancer Numidas, Carthagienses, Afros, Bithyniam, Phrygiam Colchida.</p>
<p>Leo Italiam, Galliam togatam, Siciliam, Apuliam, Phoenicen, Chaldaeos, Ochiniam.</p>
<p>Virgo, Mesopotamiam, Babylona, Assyriam, Graeciam, Achaiam, Cretam.</p>
</section>