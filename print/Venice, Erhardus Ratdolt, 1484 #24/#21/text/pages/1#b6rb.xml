<section class="txtsrc"><p>eorum propinquitatem. Suarum etiam animarum motus stellarum motibus assimilantur in festinatione subita perueniendi ad rem: et in hoc quod sunt inuestigatrices et obseruatrices scientiarum que dicuntur attahalem Sed qui generaliter orienti sunt propriores: maioris sunt masculinitatis et fortiores animę: omniumque suorum rerum detectores existunt: eo quod orientalem partem ex natura solis atque diurnam masculinam item et dexteram esse dicendum est. Quemadmodum et in animalibus dextrę partes conuenientiores et in vigore fortitudineque validiores inueniuntur. Qui autem in occidentali parte morantur: magis sunt <span data-on="n37"></span>foeminini<span class="idlight note" data-off="n37"><a aria-label="37" class="note txt" href="#n37"></a><small class="note" data-sign="37" id="n37"> foeminnii <i class="txt">ed.</i></small></span>: animęque suę molliores: sua etiam in maiorum parte tegunt et abscondunt eo quod hęc pars lunaris est Lunę vero primus ascensus et prima eius post coniunctionem apparitio semper est in ea parte a qua ventus occidentalis suos flatus emittit. Quapropter hęc pars foeminina nocturna sinistra dicitur in contrarium scilicet partis orientalis. ¶ In vnaquaque vero istarum partium universalium particulares debent esse qualitates ex animę qualitatibus ac moribus naturalibus. Nam sicut ambientis aeris qualitates in predictis locis secundum maiorem partem calidis vel frigidis seu temperatis inter se differunt: ita se habet eorundem locorum atque terrarum proprietas ad augmentum vel diminutionem: siue propter ordinem loci in dispositione: seu propter eius eleuationem vel depressionem: vel propter hoc quod iuxta ipsos est: et ut quidam rursus propter suorum agrorum habilitatem proprie sunt agricultores. Quidam vero sunt nautę propter maris affinitatem. Quidam autem sunt diuites propter suę regionis fertilitatem. ¶ Similiter in vnaquaque regionum proprias hominis naturas inuenimus secundum naturalem similitudinem quę est inter climata particularia et stellas ac signa.</p>
</section>