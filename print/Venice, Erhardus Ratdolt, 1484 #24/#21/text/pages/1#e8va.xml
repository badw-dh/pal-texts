<section class="txtsrc"><p>In feminarum vero matrimoniis: solares qualitates hora natiuitatis femineę sunt obseruande. Nam cum sol in altera quartarum duarum orientalium scilicet in figura in iuuentute viro desponsabitur: vel in senectute pro marito iuuenem accipiet. At si in altera duarum occidentalium extiterit tarde marito coniugabitur: vel in prima iuuentute seni desponsabitur. Quod si in signo vnius fuerit figurę: et in eo planetam matutinalem inuenerimus: vni tantum viro tradetur: et si in signo duum corporum vel plurium figurarum extiterit: aut in figura plusquam vni matutinali planetę fuerit associatus: multos maritos habebit. Item si in figura soli saturnus associetur: erit suus vir probus et iustus ac laboriosus. Si vero cum ioue sol societatem habuerit: humilis erit et magnanimus. Si autem cum marte: erit crudelis et nullius dilectionis nec humiliabit se. Et si cum venere erit probus et formosus. At si mercurio associatur ei: in rebus vite proficiet: et erit laboriosus. Sed si cum saturno venus fuerit: eius vir erit fessus: et a venereis actibus se continebit. Et si cum ioue fuerit: suus vir erit bonus et iustus: ac verecundus. Et si cum marte erit acute complexionis: et circa venereos actus valde solicitabitur: eritque fornicator. At si cum mercurio permanserit: circa filios proprios erit valde pius. Quod autem superius diximus ex duabus quartis orientalibus in sole intelligendum est esse dictum de duabus quartis quarum altera punctum ascendentis: altera vero punctum occidentis çodiaci circuli precedit. In luna vero de duabus quartis quę sunt inter coniunctionem et pręuentionem quo vsque sit dimidium illius luminis hoc intelligere debemus. Ex duabus item quartis occidentalibus illas que his prędictis opponuntur: intelligemus. Cunque luminaria conuenient ad inuicem in vtraque nati</p>
</section>