<section class="txtsrc"><p>autumnali erunt significationes in seminibus cum sęminantur ac in herbis et in his similibus. Sed si fuerint in signo solstitiali hiemali in oleribus et in hoc quod ex volucribus et piscibus apparet eorum significationes euenient. Item cum fuerint in aliquo signorum ęquinoctialium in ecclesijs et in domibus ad honorem dei constitutis futura contingere significabunt. Si vero fuerit in aliquo signorum solstitialium mutationes morum in ipsa regione manentium indicabunt. Quod si fuerit in signis fixis in fundamentis et in ędificijs futura contingere demonstrabunt. et si fuerit in signis communibus in hominibus et regionibus euenire futura pręsignabunt. Similiter etiam cum fuerit hora eclipsis in locis proprie versus orientem constitutis: in fructibus et in his quorum anni sunt iuuentutis ac in fundamentis euenire futura designabunt. Si autem in cęli medio fuerit quod est super terram in ecclesijs ac potentibus et in his quorum anni sunt medij significationes apparebunt quod si in occidente fuerit: in moribus ac morum variationibus: et in his quorum anni sunt senectutis necnon et in mortuis significata contingent. ¶ Scientia quidem quantitatis partis in qua futura subiecti generis apparebunt: ex quantitate tenebrarum eclipsis et ex proportione stellarum quę futuri sunt occasiones ad locum eclipsis depręhendetur. Nam si fuerit in figuris vespertinis in eclipsi solari aut in matutinalibus: in eclipsi lunari in minori parte illius generis futura contingent: cunque per diametrum in oppositione fuerit ipsius generis dimidium futurum illud amplexabitur. Si autem in solari eclipsi fuerint in figuris matutinalibus in lunari vero in vespertinis futura in maiori parte contingere significabunt.</p>
</section>