<section class="txtsrc"><p>Quapropter venus cum marte qualitatem amoris efficit absolute cum quibus si mercurius fuerit: erit hoc manifestum. si fuerit in signis quidem vtrique communibus aut capricornus et pisces: significabunt quod proprie sorori vel sue consanguineę coniugabitur. Quod si in masculinis natiuitatibus in eisdem luna fuerit natus cum duabus sororibus vel duabus consanguineis ad inuicem venereos actus exercebit. si autem in feminea natiuitate idem permanserit eam duo consanguinei vel duo fratres incestabunt. At si cum saturno venus extiterit: erit coniugium idoneum: longoque tempore permanebit. Cum quibus si mercurius manserit: erunt cum hoc eis ad proficuum. Quod si cum hoc etiam mars iterum cum eisdem fuerit: coniugium erit firmum et eis nocebit. Si autem eius qualitas eorum qualitatibus assimiletur: mulier viro sibi contemperaneo copulabitur. Si autem ipsa plus illis orientalis extiterit: viro se minori desponsabitur et vir vxorem se minorem subartabit. At si magis occidentalis fuerit mulier viro se seniori nubet vir autem vxorem se antiquiorem desponsabit. Item si venus ac saturnus: in signis sibi communibus commoretur ut capricornus et libra: erit coniugium inter consanguineos. Si autem huius predictę qualitatis luna fuerit et in ascendente cęliue medio qualitas ipsa permanserit natus cum matre vel nouerca seu matertera: mulier vero cum prole propria vel cum sue sororis filio: seu cum suo genero veneri militabit. Quod si sol istius predicte qualitatis extiterit et planetę occidentales fuerint: natus filię vel sui fratris seu sororis natę: aut proprij filij coniugis incestabit cubilia. Mulier autem cum patre vel patruo seu matris viro delinquet. At si hęc prędicta qualitas non in signis vnius generis sed in locis femininis fuerit: natus plus ęquo veneri decantabit: omnibus etiam modis agere et pati sibi nullatenus erit difficile.</p>
</section>